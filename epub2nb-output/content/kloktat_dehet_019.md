---
title: 13. A začalo to! Pytle a násilí. Sladkost světa. Dago
contentType: prose
---

  

Takhle jsem se té noci seznámil s kapitánem Jegorovem.

A začalo to.

Ze sledu dní, co následovaly, pamatuju jen a jen pálivé a žhavé dny, bylo vedro, letěli jsme v ohni a dny i noci měly barvu blesků, které chrlily zbraně naší kolony, kdykoli to bylo potřeba.

Naše osamocená tanková kolona křižovala vzbouřeným českým venkovem. Vzbouřenci strhali označení měst a vesnic, znemožnili veškerou prostorovou orientaci v kraji.

To jsem vyrozuměl z řeči příkazníka Kantariji. Hned poté, co jsme s kapitánem Jegorovem, který mě svým objetím zachránil, seskočili z pancíře čelního tanku, jsme s příkazníkem Kantarijou sundali z našich dvou náklaďáčků, které tvořily trén, velitelský stan pro kapitána Jegorova.

Část té noci a ještě ráno druhého dne jsem odpovídal na dotazy hloučku tankistů a automatčíků. Byl to přátelský, neformální výslech. Zkušení sovětští pancéřoví bojovníci byli rádi, že mě potkali. V české zemi již uvykli nadávkám, kamení a zákeřným výstřelům. Já jsem se jim však, kráčející proti tankům s rozpřaženýma rukama, jevil jako hoch spadlý z nebe. Byli šťastný, že jsem je uvítal v jejich řeči. Během výslechu se mě ani jeden z pokuřujících, usmívajících se bojovníků nevyptával na mé rodiče. Později jsem pochopil, že mnozí z nich považují za svou rodinu armádu. Blahořečil jsem všem z domova Domova, kteří pocházeli ze Svazu a hovořili řečí Svazu, i když jim to sestry zakazovaly. Vždyť jen díky jejich učení jsem byl svým zachráncům něco platný.

Té první noci jsem byl s kapitánem Jegorovem ve stanu, a když mi nakázal, ať mu zuju boty, rychle jsem pochopil, že je nutné pokleknout, uchopit jednu holinku a pevně ji držet, zatímco znavený kapitán se druhou holinkou zlehka opře o mé rameno, jednou nohou pokopne a druhou cukne, a tak nohu osvobodí z pevného sevření boty. Pak teprve kapitán Jegorov padl na skládací lehátko a já se zabalil do jednoho z mnoha koberců, které tvořily měkkou pestrobarevnou podlahu velitelského stanu, a usnul jsem taky.

A ráno při fasování menáže se to stalo.

Po zodpovězení všech dotazů jsem byl přidělen na čelní pancíř prvního tanku v koloně.

Příkazník automatčík Kantarija mi donesl dolní díl tankistické uniformy a příkazník automatčík Timoša mi donesl horní díl tankistické uniformy a založili jsme je a sešpendlili.

Když jsem se převlékal, zpod mé teplákové bundy vypadl svazek lejster.

Příkazník automatčík Kantarija jedno lejstro roztrhl a mistrným pohybem si ukroutil cigaretu, a když to viděl kapitán Jegorov, chyt ho za ucho a dal mu pohlavek.

A pak kapitán Jegorov dlouze zkoumal moje mapy zakreslené na lejstra. Během mého výkladu souhlasně pokyvoval.

Měl jsem výcvik diverzanta a teď se to vyplatilo. A jestli snad měli sovětští vojáci ještě nějaké pochybnosti, že mě seslalo samo nebe, tak teď je přešly.

Když jsem popisoval mapy světa lejster, které vypadly zpod mé rozedrané teplákové bundy, kapitán Jegorov soustředěně naslouchal.

A pak mě bacil do ramene a řekl: Moloděc!

Já tehdy o zvláštním úkolu tankové kolony Veselá písnička nic nevěděl.

Netušil jsem, proč křižujeme krajem a propátráváme ho. Nevěděl jsem, co nebo koho hledáme.

A také jsem nevěděl, že vzpurní Češi úplně všude strhali a zničili všechny cedule a rozcestníky a označení měst a vesnic a že tanková kolona kapitána Jegorova, ze zvláštních důvodů odtržená od jádra vojsk Varšavské smlouvy, bloudí krajem.

To první ráno mého života v sešpendlené a všelijak ohrnuté uniformě sovětského vojáka kapitán Jegorov a s ním i zamlklý shluk tankistů a automatčíků dlouho soustředěně mlčel a prohlížel mapy mých lejster. Pak kapitán Jegorov bodl prst do mapy mých lejster tam, kde byla vesnice Tomašín, a naše kolona se rozjela.

A začalo to!

Viděl jsem svět z pancíře tanku a slyšel jsem svět v hřmění motoru a slyšel jsem zvuky světa v praskání a hvízdání rádia a v praskání vysílačky v tanku a taky z hlasů, přeskakujících odporem proti sovětským okupantům, běsnících hlasů z amplionů, namontovaných všude ve vesnicích kolem Kupeckého lesa podobně jako v Siřemi, a taky jsem viděl svět v televizích v dobytých, ale ještě nedemolovaných chalupách a domech, a už jsem se televizi nic nedivil, ale sral jsem na ní, protože nahá holka v nich nikde žádná nebyla. Po skle televize lítaly jen záběry z bojů a nebylo ani poznat odkud, protože Rusové mnohdy svým vysíláním překrývali české a naopak a Češi někdy mluvili rusky a Rusové zase česky, aby se navzájem zmátli a poděsili a aby nikdo nevěděl, co se doopravdy děje.

Ohně dvacátýho století se spekly, okovaná kladiva doby svištěla vzduchem a třískala do kovadlin všude kolem nás a já ve svém pelechu z hadrů na pancíři čelního tanku pochopil, že jsem jako tlumočník tankové kolony Veselá písnička vklouzl přímo do největší události dvacátýho století, do česko-ruský války.

Bylo léto a česká zem se pod našima tankama chvěla, otřásala a obzor byl plný kouře z požárů. Armády pěti států Varšavské smlouvy vedené gardovými pluky sovětské armády napadly Československo a vypuklo povstání.

Okolím Siřemi jsem tankovou kolonu dokázal vést hravě. Mé mapy svět orientačních bodů kolem Kupeckého lesa zachycovaly dokonale.

S kapitánem Jegorovem jsme na čelním tanku křižovali krajem a hnízda odporu jsme drtili na kaši, bod po bodu jsme propátrávali mapy mých lejster a můj svět byl teď obrovský, viděl jsem svět z pancíře tanku vysoko nad vedrem rozměklým asfaltem, nad kterým se ve výbuších motorů třásl vzduch.

Obhlížel jsem všechny mostky a kapličky a triangulační body, které jsem znal z výcviku, a bezpečně jsem vedl kolonu, a tak jsme vypálili Tomašín, protože tam po nás Češi házeli zápalné láhve, a svedli jsme tam urputné boje s ostřelovači zalezlými v korunách stromů a na sýpkách a já posledního z nich kapitánu Jegorovovi zahlásil vytrčenou paží se vztyčeným palcem a pohyby ukazováčku jsem odborně provedl zacílení a pohyby dvou ukazováčků jsem provedl odhad vzdálenosti a nahlásil ho, přesně podle Příručky motostřelce, a když z hlavně našeho čelního tanku vyšlehl blesk a ostřelovač zmizel i s korunou stromu, kapitán Jegorov mě objal kolem ramen a vykřikl na své mužstvo: Pasmatritě, kakij moj málčik! a vojáci se vesele smáli a příkazník Kantarija zvolal: Ílja, éto byl tvoj pěrvij zájčik!

A tak jsme se na rozměklé půdě asfaltu ve vsi Tomašín smáli radostí, protože jsme zlikvidovali zákeřného ostřelovače, ale nesmáli jsme se dlouho, protože na nás zaútočili příslušníci Československé lidové armády 1. roty motostřelecké divize Jan Žižka a útočit na nás přestali, až když jsme jich spoustu zabili.

A to byla nová situace, neboť na stranu povstalců se přidala i československá armáda, která tak zradila ostatní armády Varšavské smlouvy.

Z které jednotky jsou padlí, jsem kapitánu Jegorovovi sdělil poté, co jsem četl různá lejstra vytahaná z kapes mrtvol, a jejich dopisy jsem překládal ne úplně celé, protože když začínaly třeba: Lásko má, myslím na tebe… nebo třeba: Čau babi, je mi fajn…, tak to kapitán Jegorov odmítavě mávl rukou. Ale pořádné mapy jsme u mrtvých nenalezli.

A já z chraplajících vysílaček v tanku a z rádiového přijímače ve stanu velitele vyrozuměl, že český lev zařval a že povstala celá zem.

Poté, kdy na nás poprvé zaútočil pravidelný armádní sbor, se příkazník Kantarija i příkazník Timoša, v Čechách už uvyklí pobíjení zbabělců v chalupách, dlouze zahleděli před sebe. Příkazník Timoša pravil, že nechápe, jak může československá armáda branně vystoupit proti armádám pěti států Varšavské smlouvy, a tedy zradit, ale příkazník Kantarija dlouho truchlit nedokázal a s hvízdáním a luskáním prsty se na pancíři tanku pustil do tance, jako by vyzýval nízká, chmurná oblaka… Kantarija svým tancem českou zemi vyzýval a zároveň ji varoval… Osádky tanků ho povzbuzovaly potleskem, já jsem ale nedokázal pochopit, kdo koho zrazuje a co já s tim! A taky mě napadlo, co by se asi stalo, kdyby mě na pancíři tanku zahlédl třeba pan Kropáček s pytlačkou nebo třeba pan Moravčík s pistolí, a kdo byl vůbec ten ostřelovač, co jsme ho rozmázli. Znal jsem ho? A co by si tak pomyslel Dýha nebo Karel, kdyby mě teď viděli, a napadlo mě, že budu odteď na čelním pancíři sledovat život už jen se začerněným ksichtem, a chystal jsem se, že naberu plnou hrst kolomazi, což je v cizím nepřátelském prostředí běžná diverzantská finta. A vtom jsem z nitra tanku mezi hvízdáním a chrchláním našeho tankového rádia zaslechl hlas, který jsem dobře znal, a tak jsem se rychle, jak obratná lasice, spustil do tanku a tleskající a pohvizdující automatčíci, obdivující se Kantarijovu tanečnímu mistrovství, na tom neviděli nic divného, Ilja tlumočník prostě jde po své práci.

Spustil jsem se do tanku a nasadil si sluchátka. Po ohlášení: Haló, tady vysílač Svobodná Siřem… následovala strašlivá palba nadávek a kleteb, mnohé v českém jazyce a mnohé v ruském, a to velitel Žinka volal obyvatelstvo do zbraně a podával návody na výrobu účinných domácích zbraní a informoval obyvatelstvo o taktikách partyzánské války včetně otravování studní, hovořil o nemilosrdné taktice spálené země. Hlavně podle těch nadávek a kleteb jsem usoudil, že velitel Žinka se svého slibu nepít alkohol tak docela nedrží, a představil jsem si, jak stojíme s Margašem s kudlama v trenýrkách, ještě mokří po smytí Vyžlatovy krve, před Žinkou a on smontovává vysílač Svobodná Siřem, a myslel jsem na hlubiny sklepa v domově Domově a na to, co v nich je, a říkal jsem si, že právě kvůli všem těm odbojníkům, co poslouchají vysílač Svobodná Siřem a útočí na nás ze zálohy a strhávají rozcestníky a demolují mostky, nedokážem s tankovou kolonou objet ani Kupečák a vypadnout od Siřemi někam daleko!, a litoval jsem, že jsme tehdy s Margašem velitele Žinku nezabodli taky.

A tak jsme křižovali kraj. Někdy nám do cesty čeští banditi nastavěli zátarasy a v místech, kudy jsme už předtím svobodně projížděli, nás uvítala palba. K loveckým zbraním a všelijakým pytlačkám, jejichž práskání jsme už uvykli, se stále častěji přidávaly i salvy z automatických zbraní a kapitán Jegorov se na čelním pancíři mračil.

Někdy i při večerním odpočinku, s botama již staženýma, kapitán Jegorov naslouchal stanici Svobodná Siřem.

Při vysílání rádia Svobodná Siřem kapitán Jegorov zachmuřeně bubnoval ukazováčky prstů do desky skládacího přenosného stolku ve velitelském stanu a já z jeho mlčení a chmur, které stahovaly vrásky na jeho velitelském čele, usoudil, že zničit vysílač Svobodná Siřem by pro kapitána Jegorova byla veliká radost.

Ale do Siřemi já nechtěl! Podle svých map jsem tankovou kolonu vodil od Siřemi, co nejdál to šlo.

Číst mapy a používat český jazyk patřilo k mým pracovním povinnostem. Pelech na čelním pancíři jsem opouštěl jen v bitevních situacích, pokud jsem to stihl. Má urostlost nebyla tak veliká, abych bránil v pohybu hlavni tanku, ale já chtěl být od hlavně tanku vždycky co nejdál. V bojových situacích jsem se držel poblíž rozvážného automatčíka Timoši a i v ohni palby věčně žertujícího, čtveráckého automatčíka Kantariji. Tak to i kapitán Jegorov nařídil. V hlubinách klidných večerů ve velitelském stanu jsem s příkazníkem automatčíkem Kantarijou a příkazníkem automatčíkem Timošou pečoval o pohodlí našeho velitele.

Kantarija a Timoša také pečovali o trén. Měli na povel řidiče i osádky obou náklaďáčků trénu.

To bylo tak: Vždy poté, co naše tanky zničily doupě českého odporu, přijel Kantarija a Timoša s oběma náklaďáky. Nakládali do nich kuchyňské hodiny, koberce, sošky jelenů, kostelní klenoty, nástěnné ozdoby, taky vybrané ozdobné nádobí a vůbec věci, které kapitán Jegorov určil.

Peníze, šperky, hodinky sebrané mrtvým a různé jiné drobnosti ukládali Kantarija a Timoša do pytlů. Všechno to patřilo kapitánu Jegorovovi.

V noci jsem pytle hlídal já.

K vozům trénu jsem se ale nesměl ani přiblížit.

To mi oba příkazníci hned vysvětlili.

Spokojil jsem se s tím a po tajemství vozů trénu jsem nepátral.

Já měl své práce plné ruce, dost a dost.

V tom dlouhém sledu dní, které si byly navzájem podobné, jsem žil přitištěný k pancíři tanku, splýval jsem ve svém pelechu s kovem tanku jako brouk beroucí na sebe podobu stromové kůry a nikdy mi nikdo neřekl: Ty zmrde malej! Ty hovado! Ty Avare! Ty chudáku!, takový člověk, který by se mnou takhle mluvil, tam nikde nebyl, palba z orúžij automatčíků i pobočných zbraní poddůstojníků by takového člověka vmžiku zlikvidovala. Naše kolona měla obrovské množství zbraní a zásob a pohonných hmot a nikdo na nás nemoh.

Můj úkol byl hlásit kapitánu Jegorovovi všechno, co jsem věděl a znal především z polních cvičení. Hlásil jsem, kde jsou rozcestníky s nápisy, dopředu jsem věděl, kde se vynoří kostelní věž, kde mohli být ostřelovači a klenoty, jen já věděl, kudy a jak se leze do sýpek, kde sice nemusela, ale mohla být hnízda odporu.

Já jediný v tankové koloně věděl, že stodoly mají ještě malá dvířka, kudy mohou odbojní Češi zdrhnout do polí, a jen já jediný v celé tankové koloně věděl, že sklepy pod domy ve vesnicích jsou mnohdy spojeny chodbami a kde ty chodby hledat.

Ale tušil jsem, že brzy všechny cesty zachycené na mých mapách projedeme, a co bude pak? Do Siřemi já nechtěl. Bloudili jsme v českém vnitrozemí stále dokola.

Mohl za to velitel Žinka a jeho vysílač Svobodná Siřem.

Přesně podle instrukcí vysílače lidé strhávali označení měst a vesnic z rozcestníků. Klamavou palbou lákali naši kolonu do nitra Kupeckého lesa.

Přijížděli jsme k rozcestníkům a ty byly zabílené.

Křižovali jsme vesnicemi a vesničkami a vypalovali jsme samoty s krčícími se, nepřátelskými lidmi, ale nikde nebyla jména těch vesnic a lidé, které jsme zajali, jen ustrašeně kroutili hlavami a rusky říkali: Něznáju.

Jedině já jsem z celé naší kolony rozuměl hlášením v češtině, která se na nás ve vesnicích linula z amplionů, než jsme je rozstříleli napadrť.

Překládat tato hlášení patřilo k mým úkolům tlumočníka.

Vyrozuměl jsem, že zatímco leckde dezorientovaní sovětští i jiní vojáci Varšavské smlouvy nečinně dřepí v kasárnách, po zuby ozbrojené české oddíly zabírají muniční továrny, obsazují letiště, demolují mosty a škodí armádám Varšavské smlouvy, jak se dá.

Armády Varšavské smlouvy byly tuhým odporem Československé lidové armády a ozbrojených povstaleckých band překvapeny.

Domnívali se, že již první úder vojsk srazí Čechy na kolena a že pak v Čechách budou vládnout jen zrádci a kolaboranti a celé Československo se stane bezbranným satelitem Sovětského svazu.

To se ovšem přepočítali, hlásilo rádio.

Rádio Svobodná Siřem oznamovalo, že hrdinný Saša Dubček vede svůj lid z podzemí Pražského hradu k odporu a stříbropěnná Vltava je plná mrtvých těl okupantů.

Po útoku invazních vojsk a zažehnutí lidového povstání, které účinně podpořila Československá lidová armáda, byl pohyb vojsk Varšavské smlouvy v Československu velmi omezen.

Sovětčíci jsou v kleštích! hlásil rozhlas a po pyšné znělce Pravda vítězí! hrál především píseň Povstaňte, svatí válečníci z Blaníku, a píseň Kde domov můj.

Tyto písně hrál rozhlas stále dokola.

Brzy si je začal pohvizdovat i věčně rozesmátý příkazník Kan­tarija a jiní vojáci z naší kolony.

Pytlů v náklaďáčcích přibývalo. Náklad byl krytý plachtami.

Automatčíci i řidiči náklaďáčků trénu si vesele pohvizdovali, zprávám ovšem nerozuměli.

Všechna rádia hlásila, že česká zem je neporažená, avšak že do země stále proudí sovětské, polské, maďarské, bulharské a východoněmecké jednotky.

Rádio také často hovořilo o neuvěřitelných kouscích českých lidových zbojnických hrdinů.

Tehdy jsem zaslechl i jméno velitele Baudyše.

Sovětské velení vydalo rozkaz ničit vysílače, jeden po druhém, vždy v úseku operujících armád.

V den, kdy automatčíci i osádky tanků v čele se zachmuřeným kapitánem Jegorovem vyslechli zprávu, že vypuklo Slovenské národní povstání a že karpatští orli smetli sovětské invazní jednotky a společně s českými lvy je drtí v kleštích, nařídil kapitán Jegorov rádia vypnout a neposlouchat.

Zaměřil se jen a jen na vysílač Svobodná Siřem v našem úseku. Ale vysílač Svobodná Siřem jsme umlčet nemohli, protože jsme ho nenalezli. Já do Siřemi nechtěl.

Pozor! křičel rozhlas, a Vnimánije! škrundaly hlasy v rádiích všude v chalupách a Československá lidová armáda tvrdě bojovala a bez výstřelu nekapituloval ani jediný český či slovenský důstojník a české hlasy v amplionech byly plné nenávisti a mluvící hlavy v televizích urážely sovětské vojáky a hlásaly: Venkovem se probíjejí izolované skupiny! Nemluvte s okupanty! Nepodejte okupantovi sklenici vody! Vyčkejte příchodu ozbrojených sil civilizovaného světa!

Lidé, které jsme vyslýchali, říkali rusky jen jedno slovo: Něznáju, ale ampliony ve vesnicích chrlily na vojáky proudy urážek a zdi byly všude pomalované hesly a rudými hvězdami propletenými s hákovými kříži a spousta těch nápisů byla v azbuce a vojáci od lidí, které jsme chytli, nechtěli podat sklenici vody, chtěli vědět, kde jsme, ale oni jim to neřekli.

A tak jsme se pohybovali podle mých map a likvidovali bandy v tomto úseku.

Byli jsme ve válce a pohyb naší kolony po silničkách kolem Kupec­kého lesa byl někdy bojem o každou píď a surovým násilím. Také jsme se snažili žít i obyčejný život, třeba večer pít čaj. Někteří z vojáků a poddůstojníků tankové kolony Veselá písnička před svým životem v armádě žili běžné životy. Na tancích jsme ale žili násilím. Žít násilím znamená, že kterýkoli okamžik běžně žitého života se kdykoli může změnit v násilí, kterým život končí. To v příručkách nebylo.

Jednou ráno jsem s hvízdáním vyšel do lesa, tak… přičapnout, ulevit si povojácku. Kousíček od tanku jsem vešel do lesa, dva tři kroky, a už jsem skrytý za zelenou hradbou, silnice není vidět, nade mnou něco zapraští, padla na mě síť, zadrhla se, můj výkřik v hrdle zdusila dlaň.

Popadli mě, nesou mě v síti jako králíka hlouběji do lesa a tam mě ze sítě vytřepou. Jsou čtyři, přes ramena maj pytlačky, v rukách nože.

Hergot, dyk je to kuk! vyprskne jeden ten Čech.

Kdo seš? ptá se mě.

Já sem Ilja! vyhrknu, a aby mě hnedka nezabodli, rychle melu o domově Domově, veliteli Baudyšovi, o tankové koloně a tak.

Jo, tak ty seš z těch Baudyšovejch kuků, jo? povídá jeden z banditů a lehýnce hvízdne.

A teď to začlo: vyptávaj se na palebnou sílu kolony, na jména velicích poddůstojníků, na naše počty a slabá místa kolony, poškozené pancíře například, ptaj se na stav zásob a pohonných hmot a podle otázek je vidět, že maj výcvik, a já jim všechno řeknu, i o pytlích kapitána Jegorova, pro mě je to lehký, vždyť já mám výcvik taky.

A když jim vysvětlim, jak tanky i oba náklaďáčky vedu krajem podle svých map pořád dokola, tak mi ten jejich šéf poklepne na rameno a říká: Správně, kuku!

Daj mi výbornej chleba se slaninou a já ho snim, i když nemám hlad, naopak, a pak jejich šéf řekne: No, už di… A já říkám: Cože? Potom, co jsem s nima mluvil, se mi už nechce likvidovat bandy, ale jejich šéf povídá: Máš svůj úkol, ne? A ještě povídá: A klidně nechej zprávu třeba v ňáký kapličce, to de, dyž je agresor analfabet, ha ha ha… Vkročej do houští, zmiznou v lese… Vstal jsem a vydal se k tankové koloně, protože tihle mě k sobě do lesa nechtěj, to je jasný.

O výslechu jsem nikomu v tankové koloně nic neřekl, nejsem blázen.

Přes den jsem měl v tankové koloně Veselá písnička mnoho úkolů. V noci bylo mým úkolem hlídat pytle kapitána Jegorova.

Po dni plném bojového napětí kapitán rád sedával ve stanu a třídil lesklé a vzácné věci z pytlů. Kapitán brzy zjistil, že mu mohu být k užitku. Pro mě samotného bylo radostným překvapením, že jsem dokázal tu utáhnout páčku, tu srovnat ohnutý plech a starodávné stříbrné hodinky s vyrytým portrétem Čechie se zas rozeběhly. Tomuto typu hodinek říkal kapitán Jegorov děvočka a měl ho rád. Mnohé věci byly všelijak očazené a pochroumané boji. Bylo co opravovat. Vzpomínal jsem na velitele Baudyše a v duchu mu děkoval za mnohé lekce dílenských prací, kdy nás chlapce naučil vážit si bezchybné práce zlatých českých rukou.

Později jsem byl i u některých bojových akcí, které předznamenaly plnění pytlů. V kostele ve vsi Bataj bylo mnoho skvostů, které kapitán zachránil před plameny likvidujícími kostel. Vyřezávaní svatí, obrazy s Madonou i Čechií, stříbrné a zlaté farářské a boží náčiní. V obci Skryje farář zakopal kostelní skvosty pod práh fary. Dobrovolně nám to ovšem vyzradil až při výslechu. Pak rád odevzdal i množství zlatých a stříbrných lžiček.

Do kapitánových pytlů se hodily i peníze. České peníze, ale nejen ty. Po řadě výslechů, zvláště nebojujících zbabělců, jsme občas nacházeli také hezké peníze z germánské a amerikaňské vzdálené ciziny států Nato. Podle kapitána Jegorova to byl důkaz podpory band západním kapitálem. Pytlů bylo hodně.

Bylo pro mne vyznamenáním, že jsem kapitánu Jegorovi mohl být v těch klidných večerních chvílích k ruce a někdy jsem pytle zavazoval a jindy rozvazoval. Kapitán mi dokonce věřil natolik, že mne na noc k pytlům přivazoval. Vždycky když si o mne sundal boty, mávl rukou a já se mohl, přivázaný k pytlům s cennostmi a penězi, zabalit do koberců.

Kapitán Jegorov ovšem ve svém skládacím lůžku ještě pokuřoval, rozjímal nebo pohvizdoval. Někdy si také prohlížel obrázky. Objevily se v jeho rukou po dobytí Tomašína a dalších hnízd odporu.

Přiznám se, že mě zaskočilo, když mě v jednom z mých prvních dní v armádě vzal kapitán Jegorov stranou a za tankem mi obrázky ukazoval. Byla to vyobrazení často legračních zvířat ze vzdálené ciziny.

Kapitán Jegorov mi strkal před oči barevná vyobrazení velblouda, tygra, ptakopyska, jelínka kudu i jiných tvorů a důrazně se dotazoval, zda jsem tato zvířata snad nezahlédl.

Ujistil jsem ho, že v Kupeckém lese, pokud vím, tato zvířata nežijí.

Podobné obrázky si někdy v řídkých chvílích odpočinku prohlíželi i ostatní bojovníci kolony Veselá písnička.

Sám jsem jednou zastihl příkazníka automatčíka Kantariju, jak při veselé hádce, doprovázené výbuchy přátelského smíchu, mění s příkazníkem automatčíkem Timošou obrázek slona za obrázek zebry. Automatčík Kantarija měl slony dva a zebru ani jednu.

Tato zvířata jsem znal z dávných hodin přírodozpytu, který vyučovaly sestry. Pamatoval jsem si je i z mnoha vyobrazení v Katolické dějepravě.

Tehdy jsem ještě úplně nerozuměl všem zvykům sovětských vojáků a myslel jsem, že na tancích také probíhá vyučování.

Také mě napadlo, že se sovětští vojáci domnívají, že dobýjejí Afriku.

Já tehdy o zvláštním úkolu tankové kolony Veselá písnička nevěděl vůbec nic.

To se mělo brzy změnit.

Té noci jsem se seznámil s Willym. S Willym Dagobertem, skrčkem Dagem.

V noci jsem brečel. Ležel jsem zabalený v kobercích, který jsem střežil, neboť má strážní služba probíhala, i když jsem byl po dni plném bojů v limbu, ale teď jsem v limbu nebyl, já bulel.

My všichni z domova Domova jsme, podobně jako jsme při nesčetných hlášeních a řazeních našich čet dokázali mluvit, aniž bychom pohli rty, dokázali i brečet a všelijak štkát naprosto bez hlesu, protože pokud bychom v ložnici rušili ostatní, dostali bychom okamžitě po hubě, tak jsme to měli v naší ložnici starších zavedeno, neboť brekot jednoho oslabuje spánek všech.

Bulení bez hlesu je snadné, pokud se bulící naučí zachycovat smrky a sliny a slzy brekotu a pravidelně v nádeších a výdeších je polykat, tímto rytmem se i zklidní a brzy usne.

Já teď bulel, neboť během letu naší tankové kolony či během dobýjení hnízd odporu na to nebyl čas a především nebyl čas sledovat obrazy, vynořující se v hlavě.

Toho dne jsme, příkazník automatčík Timoša a já! a také příkazník automatčík Kantarija, tvořili osádku čelního tanku a právě jsme dobyli vonící třešňovou alej, a proto jsme povykovali štěstím, neboť jsme vztaženýma pažema ze stromů rvali větve plné třešní, které se nám klenuly nad hlavama neočesané, protože Češi, kteří alej zpočátku urputně bránili, teď leželi na zemi s dírama v hlavách i tělech, nebo někam zdrhali po poli. A vztažená paže automatčíka Timoši se v planoucím slunci leskla nově ukořistěnýma hodinkama, usmíval se, i automatčík Kantarija se vesele smál, strkal do mě loktem a povykoval: Ilja, kdě češskije děvočky? Cpali jsme se třešněmi a měli plné pusy sladké šťávy a do mě vstupovala sladkost světa a chtěl jsem po automatčících, ať mi taky dají orúžije, že s bouchačkou umím zacházet, to by koukali! A natáh jsem se po automatu příkazníka Timoši, ale jeho tvář náhle ztvrdla a tvář příkazníka Kantariji také ztvrdla a jeden řekl: Nět! a druhý řekl: Nělzja! a já pochopil, že i když jsem jejich, totiž že i když jsem tlumočník sovětské tankové kolony Veselá písnička, tak že jejich tak docela vlastně nejsem.

A myslel jsem na to, co jsme provedli těm Čechům, kteří bránili svou třešňovou alej, a také mnohým jiným, a samozřejmě mě napadlo, co by se mnou Češi i přes můj kolomazí začerněný ksicht udělali, kdybych někde spad z tanku nebo tak něco.

Takovýmto přemýšlením jsem se drásal při svém neslyšném bulení mezi pytli a krátce předtím, než se rozhrnula tma a já spatřil skrčka Daga, vstupovala do mých představ Hanka, znovu jsem s ní stál na chodbě a v dlani cítil její měkký a pevný a teplý prs, a byla to představa tak silná a toužebná, že jsem těžkl a malátněl veškerou sladkostí světa, proudila mi v kostech jak v pevných trubicích a představa Hanky se prosmykla s představou nahé holky vystupující v televizi z vody v den, kdy přijeli Ivani, a já málem zas prožil tu nejkrásnější chvíli života jako tehdy, když jsem si svobodně honil ptáka zády opřený o stodolu.

Ale nešlo to.

Mně to totiž během všeho toho válčení nešlo.

Nebyl jsem tedy jako automatčíci Kantarija a Timoša a jistě i ostatní naši tankisti a automatčíci a řidiči náklaďáčků, kteří o dělání toho s děvočkami mluvili téměř pořád a bez ustání na pancířích tanků i v řídkých chvílích odpočinku v našem ležení, svobodně, pochlapsku, rusky.

Já ještě nebyl chlap, byl jsem pouhé dítě, a už jsem toho začínal mít plné zuby.

A tak jsem si to zkoušel dělat a nešlo to, a zatímco ze mne sladkost světa uplývala, vstupoval do mne chlad a zmar, jako by ho do mě hnaly vichry z Kupečáku.

A tehdy se před mýma očima rozhrnula tma, nepatrně se pohnul pytel a já v prvním světle svítání spatřil neobyčejnou tvář skrčka Daga.
