<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>kloktat_dehet-12</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="kloktat_dehet-12" xml:lang="cs-CZ">
		<div class="Z-kladn--textový-r-meček">
			<p id="_idParaDest-11" class="MLP_uroven2_kapitola ParaOverride-1">10. Na kamenech a&#160;ve vsi</p>
			<p class="MLP_text_bez1radku ParaOverride-1">Pracovali jsme na kamenech, slunce nad námi plálo a&#160;zabodávalo se mi do hlavy. Plálo i&#160;nad smeťákem na druhým břehu, vysušovalo rákosí. Voda, která byla v&#160;ledech, naráží do želez, hýbe smradlavýma věcma ve smeťáku. V&#160;zimě smeťák nesmrděl.</p>
			<p class="MLP_text ParaOverride-1">Kdo vzal z&#160;potoka kámen nebo kus dřeva s&#160;přisátými pijavicemi a&#160;položil ho do trávy, chvíli koukal, jak se pijavice v&#160;horku smršťujou a&#160;odpadávaj. Mě to nezajímalo. Martina jsme toho rána nestíhali. Velitel Baudyš ho neměl na seznamu čet. Toho rána jsme, tak jako mnohdy předtím, pracovali na kamenech. Ale ten den bylo všechno jinak.</p>
			<p class="MLP_text ParaOverride-1">Velitel Baudyš vzal k&#160;potoku kárku. Kárku tlačil Karel, příkazník. Na kárce se vršila technická zařízení z&#160;kuchyně dílny. Velitel Baudyš z&#160;kárky nespustil oči, a&#160;když, tak se díval akorát na hodinky. Na něco nebo na někoho čekal. Mně to bylo jedno.</p>
			<p class="MLP_text ParaOverride-1">Tak jako vždy jsme u&#160;potoka utvořili řetěz. V&#160;řetězu jsme tahali kameny a&#160;podávali je z&#160;vody jeden druhému na břeh. Chata mě přidržoval, já tahal šutry, co vlhký a&#160;všelijak zprohýbaný vodou trčej nad hlubinou, byl jsem na konci řetězu, protože jsem lehkej… Chata mě táhne k&#160;sobě na butrák a&#160;ukazuje pod mostek a&#160;ach jo, tam je na šutrech chycená Martinova deka. Je nacucaná vodou.</p>
			<p class="MLP_text ParaOverride-1">Vytrhnu se Chatovi a&#160;skočim z&#160;šutráků na trávník, kus podejdu a&#160;pak se schoulim jako ňáký malý dítě. Mně je najednou špatně. Mám v&#160;hlavě představu nehybnýho Martina mezi černejma vlhkejma kamenama, jak se přes něj leje voda. Mně neni dobře. Muj život neni dobrej.</p>
			<p class="MLP_text ParaOverride-1">Ale hned je u&#160;mě Chata, čutne do mě a&#160;říká: Vstávej, vole!</p>
			<p class="MLP_text ParaOverride-1">Kus od nás na břehu je velitel Baudyš, civí na hodinky.</p>
			<p class="MLP_text ParaOverride-1">Všichni kluci teď lezou s&#160;kamenama na břeh, zvednu se a&#160;taky popadnu šutrák, co se tam válí, zakládáme kameny do valů a&#160;já o&#160;Martinově dece tiše říkám Karlovi a&#160;Chata to tiše říká Mikušincovi, rtama při tom nehejbnem, kluci to říkaj dál a&#160;za chvíli to víme všichni a&#160;pára, studená a&#160;lezavá, co stoupá z&#160;vody pod mostkem, kde je pořád chladno, připomíná tmavej dusivej kašlací dým, co se plazil kolem kostelních svic, když je někdo po mši zhášel, netušil jsem, že si na svíce pamatuju. Velitel Baudyš o&#160;Martinovi neví, tomu to neřeknem, ten nám teď může políbit prdel.</p>
			<p class="MLP_text_bez1radku_-12-0- ParaOverride-1">Jsme seřazeni u&#160;obranných valů a&#160;šancí a&#160;velitelé čet, mezi nimi já!, mají podat hlášení, ale… slyšíme to všichni! Slyšíme lomoz a&#160;to lomozí náklaďáček. Náklaďáček zastavuje! A&#160;vylejzá z&#160;něj podivnej chlap! Vylejzá, protože nemá nohy! Ani jednu! Drží se na tyčích, jsou to berle a&#160;jsou to chůdy. Přidržuje se auta. Nikdo z&#160;nás se ani nezachechtá.</p>
			<p class="MLP_text ParaOverride-1">Velitel Baudyš jde k&#160;němu. A&#160;velitel Baudyš je v&#160;ksichtě střídavě rudej a&#160;pak zas bílej. Jde k&#160;tomu chlapovi a&#160;neni rád, nemá toho cizího chlapa rád.</p>
			<p class="MLP_text ParaOverride-1">Ale když se před něj postaví, řízně povojácku zasalutuje. Takhle nás to učil.</p>
			<p class="MLP_text ParaOverride-1">Pohov! zavelí mu berlák vostře. Je zajímavý vidět, že veliteli Bau­dyšovi někdo poroučí.</p>
			<p class="MLP_text ParaOverride-1">Stojej tam a&#160;čuměj na sebe.</p>
			<p class="MLP_text ParaOverride-1">Naše řady se rozvlněj, aniž by Baudyš velel volno. Sami jsme se rozvlnili.</p>
			<p class="MLP_text ParaOverride-1">To si ty! řekne velitel Baudyš a&#160;celou figurou vypadne z&#160;pozoru. Ruce zvedá k&#160;hlavě, jakože je šíleně udivenej. Berlatej chlap akorát kejvne.</p>
			<p class="MLP_text ParaOverride-1">Kde je zařízení? ptá se. Velitel Baudyš mávne na Karla a&#160;ten jde k&#160;nim, před sebou tlačí kárku plnou drátů a&#160;technického zařízení z&#160;kuchyně dílny. Chlap o&#160;berlích se nahne, drží se dveří svýho náklaďáčku a&#160;zaujatě si prohlíží všelijaký ty dráty a&#160;úchyty a&#160;všechno, co tam velitel Baudyš s&#160;příkazníkem Karlem naskládali.</p>
			<p class="MLP_text ParaOverride-1">Pak chlap řekne, ať předstoupíme. My se ani nehnem. Velitel Baudyš se na nás podivá a&#160;je vidět, že je rád. Je rád a&#160;hrdej, že jsme jeho. Zavelí. Rozhejbem svý řady, přesunem se a&#160;vyrovnáme útvar. Karel se zařadí na svý příkaznický místo. Chlap udělá berlema švih a&#160;švih a&#160;hned sedí na kárce a&#160;vzpřímenej je docela velkej. Nejdřív ze všeho řekne, že se jmenuje major Žinka, ale že ho máme oslovovat pane veliteli. Pořád mluví hodně nahlas: Poslouchejte, chlapci! Proslýchá se, že ste ti nejzanedbanější sígři v&#160;celé republice. Vaši velitelé vás ale vycvičili v&#160;útvar eňoněno… A&#160;tak ten velitel Žinka řeční, co už všechno známe, a&#160;Bajza za mnou sykne: Další ksindl bezprizórnyj z&#160;Vorkuty, vole, a&#160;velitel Žinka povídá, že sovětským stranickým bonzům je obrodný proces v&#160;Československu trnem v&#160;oku a&#160;že hordy Moskalů chtějí Československo rozdrtit okovanou botou, a&#160;já vnímám, že slunce praží a&#160;lezavý páry z&#160;vody pod mostkem zmizly a&#160;všichni se nastavujem silnýmu sluníčku, je nutný mít přivřený oči, a&#160;velitel Žinka mele, že duch vzdoru se šíří celým Československem jako požár stepí a&#160;že sovětské armádní sbory sice stojí na hranicích liberálního Československa a&#160;naše svoboda je ohrožena, ale že se nedáme! A&#160;já si představuju, že jestli přijdou hordy vokovanejch Moskalů, tak třebas zabijou velitele Vyžlatu, což by bylo bezvadný. Popadli bysme s&#160;Margašem Vopičáka a&#160;vypadli pryč. A&#160;velitel Žinka povídá, že dobře ví, že se osvědčíme po způsobu husitských práčat. Vždyť já byl také chlapec, hoši! povídá velitel Žinka, a&#160;vím tedy, že každý zdravý chlapec umí bojovat a&#160;má radost z&#160;boje. Velitel Žinka tyhle věci vykládá, abysme je věděli, ale my na ně serem, jsme utahaný z&#160;kamenů… a&#160;Martin! Ach jo. Bez rozkazu jsme posedali do trávy a&#160;žvejkáme stébla, sedáme na různý šutráky, co uschly ve větru a&#160;na sluníčku.</p>
			<p class="MLP_text ParaOverride-1">Velitel Baudyš s&#160;Karlem se motaj kolem kárky a&#160;velitel Žinka poráde řeční, posloucháme, ale neslyšíme, až když řekne: Zatímco představitelé obrozeného Československa usilují o&#160;socialismus s&#160;lidskou tváří na poradě v&#160;Čierné nad Tisou…, dostane Bajza záchvat smíchu, svíjí se a&#160;škube hubou a&#160;tiše řve: Čierná prdel. Velitel Žinka se k&#160;němu z&#160;kárky natáhne a&#160;říká: Chlapče, ty máš epilepsii? A&#160;Páta zařve: Ne, má syfilis! a&#160;to je konec projevu. Zvedáme se. Ale něco je jinak.</p>
			<p class="MLP_text ParaOverride-1">Něco je jinak, protože velitel Baudyš najednou prudce vyrazí a&#160;jde, jednou jedenkrát se otočí a&#160;přejede pohledem náš útvar rozvolněnej bez rozkazu a&#160;jde… jde pryč. Rychle jde. A&#160;pak! Karel za nim vyběhne poklusem a&#160;běží a&#160;my za našim Karlem čumíme s&#160;otevřenejma hubama, a&#160;když Karel velitele Baudyše doběhne, tak se hnedka z&#160;běhu zařadí dva kroky za něj volnym krokem pochodujícího oddílu a&#160;oba nám pomalu mizej a&#160;my teď čumíme na sebe a&#160;Dýha řve: Ty vole! Kájo! Vrať se! a&#160;takhle a&#160;podobně pořvává poskakující Dýha, ale Karel ho neslyší, a&#160;jestli jo, tak dělá jako že ne.</p>
			<p class="MLP_text ParaOverride-1">A&#160;berlák velitel Žinka na to všechno kouká s&#160;hlavou zvrácenou nahoru, s&#160;bradou vytrčenou, úkosem hledí za odcházejícím Baudyšem, a&#160;všichni se semknem kolem kárky. Ale mě Chata kopne do nohy, Bajza mě tahá za rukáv, já jsem velitel diverzantů! Chata a&#160;Bajzák a&#160;já lezem pod mostek, obhlížíme šutráky, šťoucháme do temný vody klackama. Je tam jen deka, Martin ne. Máme radost. Koukám, že Chata i&#160;Bajza se usmívaj a&#160;melou rychle něco svou řečí, tak jim říkám, ať mluvěj normálně.</p>
			<p class="MLP_text ParaOverride-1">Bajza svůj klacek mrskne do vody. Správně to udělal, říká. Věci se vodhazujou, když se zdrhá, říká. Kvůliva psum a&#160;tak.</p>
			<p class="MLP_text ParaOverride-1">Tady žádný psi na uprchlíky ale nejsou! povídám, jako by to ne­věděli.</p>
			<p class="MLP_text ParaOverride-1">Všicky psi sou na uprchlíky, povídá Chata.</p>
			<p class="MLP_text ParaOverride-1">A&#160;kam teda zdrhal? ptá se Bajza.</p>
			<p class="MLP_text ParaOverride-1">Nemoh vědět, kde je hřbitov s&#160;hrobkou, nebyl diverzant! říkám já.</p>
			<p class="MLP_text ParaOverride-1">Po silnici moh zdrhat jen vůl tvaroh, říká Chata.</p>
			<p class="MLP_text ParaOverride-1">Hm, říká Bajza a&#160;já taky řeknu hm!, i&#160;když já nikdy nezdrhal.</p>
			<p class="MLP_text ParaOverride-1">Může bejt eště po proudu, ne? říkám já. Voda ho vzala, ne? A&#160;kouknu přes vodu, voda voblejvá železa a&#160;krámy ve smeťáku na druhým břehu.</p>
			<p class="MLP_text ParaOverride-1">Oba se smějou a&#160;zas mluvěj po svým. To mě štve.</p>
			<p class="MLP_text ParaOverride-1">Šutráky by ho nepustily, vysvětlí mi Bajza s&#160;úšklebkem jako blbý­mu, i&#160;když je menší než já.</p>
			<p class="MLP_text ParaOverride-1">Lezem na břeh.</p>
			<p class="MLP_text_bez1radku_-12-0- ParaOverride-1">Kluci jsou teď na silnici okolo kárky a&#160;náklaďáčku. Kdyby teď přišli naši dlouhokošiláci a&#160;pořádně by se smáčkli, vešli by se na korbu. Všichni bychom mohli jet jinam. To se ale nestane.</p>
			<p class="MLP_text ParaOverride-1">Velitel Žinka sedí v&#160;kabině náklaďáčku, berle hodil na podlahu, vidíme, že pahýly nohou má vobalený velikejma koženejma záplatama… Sedí, ale vidíme, že tenhle chlap je velkej, tlapy má jak kupečáckej medvěd. Vykládá klukům a&#160;šikovně šermuje rukama mezi nářadím: A&#160;tohle je amplion, chlapci, a&#160;tohle zesilovač, a&#160;tahá různý věci z&#160;náklaďáčku a&#160;tahá věci z&#160;kárky, kluci mu hnedka podaj, na co ukáže, montuje to dohromady a&#160;pak drží v&#160;ruce amplion, co z&#160;něj trčej drátky… Takovejch amplionů má v&#160;náklaďáčku fůru… A&#160;tady se to sešroubuje a&#160;máme rozhlas a&#160;revoluce může hnedlinka začít, hoši, usmívá se teď velitel Žinka a&#160;kluci se taky smějou, baví je to, poslouchaj… Ale mě to nebaví, já nevim, co se mnou je.</p>
			<p class="MLP_text ParaOverride-1">Hoši, říká velitel Žinka, my teď půjdem do vesnice a&#160;natáhnem dráty a&#160;ampliony a&#160;budeme místní občany informovat o&#160;tom, co se v&#160;Československu děje!</p>
			<p class="MLP_text ParaOverride-1">Dýha říká, jestli budeme moct do amplionu mluvit.</p>
			<p class="MLP_text ParaOverride-1">Žinka natáhne svou obří pracku a&#160;usměje se a&#160;poklepe Dýhovi na rameno a&#160;řekne: Tvá iniciativa se mi líbí, hochu. Co bys řekl?</p>
			<p class="MLP_text ParaOverride-1">Že ministranti sou zmrdi, pane veliteli, povídá Dýha a&#160;tak směšně se tváří, že se válíme smíchy.</p>
			<p class="MLP_text ParaOverride-1">Velitel Žinka řekne: Ne, to neni dobrý nápad. A&#160;pak už jdem!</p>
			<p class="MLP_text ParaOverride-1">Dýha s&#160;Pátou jdou v&#160;čele průvodu, tlačej kárku, náklaďáček za nima jede krokem a&#160;za náklaďáčkem jdeme my, Psanci, a&#160;litujem, že jsme neměli polní cvičení, do vesnice by bylo lepší jít se vzduchovkama.</p>
			<p class="MLP_text_bez1radku_-12-0- ParaOverride-1">U&#160;prvního stavení, u&#160;Kropáčků, náklaďáček zastavuje. Velitel Žinka z&#160;náklaďáčku vytáhne skládací žebřík a&#160;rozloží ho, a&#160;už je na něm, přehoup se rovnou z&#160;kabinky. Pahejlama se zaklesne mezi špricle, až kůže na jeho kaťatech skřípne, pomůže si i&#160;zubama a&#160;připevní první amplion na plot u&#160;Kropáčků a&#160;pan Kropáček vyleze a&#160;říká: Co to jako má bejt?</p>
			<p class="MLP_text ParaOverride-1">Velitel Žinka mu podá papír. Pan Kropáček ho musí podepsat a&#160;slabikuje, že přebírá hmotnou zodpovědnost, a&#160;čučí a&#160;říká: A&#160;soudruhu pane… eh, pane soudruhu…</p>
			<p class="MLP_text ParaOverride-1">Oslovujte mne pane veliteli! přikáže mu velitel Žinka.</p>
			<p class="MLP_text ParaOverride-1">Dáte si stopečku, pane veliteli?</p>
			<p class="MLP_text ParaOverride-1">Ale jistě! řekne velitel Žinka, chytne se rukama nejvyšších špriclů, trošinku se rozkejve a&#160;vhupsne zpátky do kabinky. Pan Kropáček zavolá svou pani, a&#160;ta donese láhev s&#160;chlastem a&#160;tác se skleničkama a&#160;přijdou taky jiný lidi. My stojíme u&#160;plotu a&#160;koukáme, že s&#160;lidma z&#160;vesnice přišlo i&#160;pár ministrantů, tak Chata serve laťku z&#160;plotu a&#160;Dýha a&#160;Mikušinec, který jsou za náma, sbíraj šutráky a&#160;obratně nám je dávaj do prvních řad, ale všichni lidi ze Siřemi, i&#160;ministranti, čuměj jen na náklaďáček a&#160;taky na velitele Žinku, kterýho neznaj, a&#160;taky na ampliony.</p>
			<p class="MLP_text ParaOverride-1">Pak se zas hnem a&#160;jsme u&#160;Holých, u&#160;toho pobodanýho a&#160;zašitýho ministranta, a&#160;vyjde pan Holý a&#160;pani Holá a&#160;velitel Žinka jim dá papír a&#160;oni ho podepíšou a&#160;taky donesou flašku chlastu a&#160;nalejou i&#160;panu Kropáčkovi a&#160;každýmu, kdo chce, nám ne, a&#160;pani Holá má u&#160;očí kapesník a&#160;štká a&#160;říká: Tak na nás v&#160;tý Praze nezapomněli! A&#160;jak se má náš drahej Alexandr Dubček? A&#160;velitel Žinka je pahejlama zakleslej vysoko na žebříku a&#160;montuje kleštima drátky amplionu a&#160;volá: Saše Dubček je Ó Ká! a&#160;všichni zařvou: Hurá! a&#160;Hurá! a&#160;nejvíc řve pan Holasa, on přinesl celej škopek buřtů a&#160;párků! a&#160;pani Holasová tác s&#160;chlebem!</p>
			<p class="MLP_text ParaOverride-1">Všichni si berou a&#160;pan Holasa jde i&#160;k&#160;nám, Psancům! a&#160;říká: Však si vemte i&#160;vy, kucí… dneska je velkej den!</p>
			<p class="MLP_text ParaOverride-1">Naše přední řada se kolem škopku jen zahemží a&#160;nic tam nezbyde.</p>
			<p class="MLP_text ParaOverride-1">A&#160;jdem dál. Jde celá ves a&#160;některý lidi mávaj československejma vlajkama, což jsou červenomodrobílý prapory, a&#160;na některejch je vyšitý heslo: Pravda vítězí, a&#160;u&#160;kostela jsou siřemský babky a&#160;kostel je zavřenej, už tu není žádnej farář pan František, dávno ne, kostel je zatlučenej prknama a&#160;velitel Žinka rozkáže, že jeden amplion dáme před kostel, a&#160;my mu pomáháme.</p>
			<p class="MLP_text ParaOverride-1">Dýha ví, který drátky potřebuje. Páta mu podává kleště a&#160;Miku­šinec kladivo. Já a&#160;Chata držíme žebřík… ale mně je divně.</p>
			<p class="MLP_text ParaOverride-1">Tady mezi domama je větší teplo než u&#160;potoka. Obrovský slunce, který tříská do bílých zdí domků, je pro mě nesnesitelný. Horko na mě padá shora, nevim, jestli ho unesu. Je mi horko i&#160;uvnitř. Mám přidržovat žebřík, na kterém se kejve Žinka, ale spíš se žebříku držim.</p>
			<p class="MLP_text ParaOverride-1">Kolem nás je obrovskej mumraj. Všichni Siřemský jsou kolem nás. Koukám na lidi mezi špriclema žebříku. Dejchám horkej vzduch. U&#160;kostela vidim holku v&#160;žlutých šatech a&#160;vedle ní holku v&#160;červených šatech. Mávaj a&#160;svejma pohledama sekaj přímo do mě. Uhnu a&#160;holka v&#160;zelených šatech stojí přímo u&#160;žebříku, mohli bychom se o&#160;sebe opřít obličeji. Usmívá se na mě, zdvihá ke mně tác s&#160;kalíškama. Po tácu se hned natahujou ruce chlapů, teď vidim jen jejich zpocený trika a&#160;košile a&#160;zpocený krky, a&#160;vtom holka z&#160;houfu žíznivejch chlapů vyklouzne i&#160;s&#160;prázdným tácem a&#160;je pryč.</p>
			<p class="MLP_text ParaOverride-1">Pootočim hlavu ke kostelu a&#160;zahlídnu třepotání červených šatů, zmizej mi v&#160;davu a&#160;taky v&#160;třepotání červenomodrobílých vlajek, mrkám, protože od zdí kostela a&#160;všech bílých omítek se odráží slunce, a&#160;to přímo mně do očí, a&#160;Chata mě bací do ramene, protože mu šlápnu na nohu, a&#160;řekne: Drž žebřík!</p>
			<p class="MLP_text ParaOverride-1">Před kostelem je teď daleko víc lidí, než když velitel Baudyš soudil Dýhu a&#160;Chatu, a&#160;když velitel Žinka leze ze žebříku, tak jedna siřemská babka klekne a&#160;políbí mu ruku a&#160;řekne: Dočkali jsme se tý naší svobody! a&#160;brečí. Před kostelem tlačej dvě babky pojízdný křeslo s&#160;panem Cimburou a&#160;okolo něj jsou další holky. Hanka ne! Vmžiku tam na dvě bedýnky dávaj prkno a&#160;pan Cimbura za to prkno zapluje a&#160;něco tam má. Štůsek jakejsi, rozdává to. Koukám, jsou vokolo něj ministranti a&#160;Dýha! Dýha taky, klíďopíďo tam jde. Pan Cimbura rozdává lidem obrázky Čechie. S&#160;Dýhou tam jde náš Mikuš a&#160;pak jde Mikušinec zpátky a&#160;ukazuje nám obrázky Čechie! Chci taky, ale teďka s&#160;Chatou skládáme žebřík, nejde to.</p>
			<p class="MLP_text ParaOverride-1">Lidi si podávaj flašky a&#160;jedí a&#160;všude běhaj hejna siřemskejch kluků. Dýha už je u&#160;nás. My Psanci se zas držíme u&#160;sebe.</p>
			<p class="MLP_text ParaOverride-1">Pak přijede pan Dašler a&#160;v&#160;kabině náklaďáku má spoustu koláčů, jsou ještě teplý, já to vím, protože dostaneme taky. A&#160;velitel Žinka sedí a&#160;pan Holasa a&#160;pan Dašler a&#160;pan Moravčík stojej na korbě náklaďáčku a&#160;mluvěj. Pani Kropková mává praporem s&#160;nápisem Pravda vítězí a&#160;pani Holasová a&#160;pani Dašlerová a&#160;další lidi mávaj československýma vlajkama a&#160;různejma náboženskejma praporcema, co jsem je naposledy viděl tehdá v&#160;kostele… A&#160;velitel Žinka celýmu shromáždění říká, že zlé časy pod knutou sovětismu a&#160;bolševismu se už nikdy nevrátí a&#160;že naši představitelé v&#160;čele se Sašou Dubčekem…! Hurá! Hurá! řvou teď všichni i&#160;my Psanci… nikdy nezradí lid! Pak si vzal mikrofon pan Holasa a&#160;četl z&#160;papíru, že to je papír z&#160;Prahy a&#160;že tímto se vyhlašuje Siřemská autonomní zóna… Siaz! a&#160;že na mnoha místech republiky vznikají zóny odporu proti vstupu cizích vojsk. A&#160;všichni strašné tleskaj, pak zas mluví do amplionu velitel Žinka a&#160;říká, že armády Sovětského svazu stojí na hranicích, ale že Západ nás tentokrát nedá, že druhý Mnichov se opakovat nebude! A&#160;pak mu amplion vytrhne pan Holasa a&#160;vykřikne: Jen ať přídou… dáme jim do držky! A&#160;všichni tleskaj a&#160;křičej a&#160;radujou se, lidi trouběj na klaksony aut a&#160;traktorů, co tu jezděj plný vlajek a&#160;vověšený lidma, a&#160;pak zpívaj: Povstanou svatí válečníci z&#160;Blaníku… Některý lidi si teď klekaj a&#160;bijou se do hrudí a&#160;pak začnou všichni zpívat: Kde domov můj… voda hučí po lučinách… a&#160;tak dál, to je hymna naší vlasti, to jsme se učili a&#160;to se nesmíme nikdo ani hnout a&#160;já koukám okolo, a&#160;ti, co klečeli, se zas rychle zvedaj a&#160;všichni lidi sundali z&#160;hlav hučky a&#160;čepice a&#160;některý brečej, nevim proč!, mě všichni serou, Mikušinec s&#160;Pátou začnou taky fňukat, ale jen si dělaj prdel… A&#160;pak je chvíli ticho, aby všichni mohli svý slzy odcáknout na zem.</p>
			<p class="MLP_text ParaOverride-1">Pak teprv vypukne tartas a&#160;volání Sláva! a&#160;Hurá! a&#160;hučky a&#160;čepice lítaj vzduchem a&#160;ti, co maj vlajky, jima mrskaj sem a&#160;tam, civim, nedávám pozor! a&#160;vtom mě někdo čapne a&#160;zatáhne do uličky a&#160;pak ležím na zemi a&#160;nade mnou je ministrant Holý a&#160;ještě dva tam jsou a&#160;Holý mi řiká: Čau, Avare! A&#160;pak mi zkroutěj ruce a&#160;táhnou mě někam mezi chalupama a&#160;mně je to jedno.</p>
		</div>
</body>
</html>