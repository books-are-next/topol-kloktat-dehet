<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>kloktat_dehet-14</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="kloktat_dehet-14" xml:lang="cs-CZ">
		<div class="Z-kladn--textový-r-meček">
			<p id="_idParaDest-13" class="MLP_uroven2_kapitola ParaOverride-1">12. V&#160;palbě</p>
			<p class="MLP_text_bez1radku ParaOverride-1">Psanci venku nebyli. Bylo mi to jedno. Měl jsem v&#160;hlavě obrazy, jak zabíjíme Vyžlatu. Všechno se stalo tak rychle, že mi obrazy začaly naskakovat až teď. Když jsem se zastavil, zasek se v&#160;hlavě i&#160;obraz. Chodil jsem rychle, abych obrazy viděl všechny co nejdřív, aby se přestaly ukazovat.</p>
			<p class="MLP_text ParaOverride-1">Pak najednou slyšim: Seš to ty, chlapče? Pan Kropáček má v&#160;rukou pušku a&#160;povídá: Siaz! A&#160;teďka ty řekni heslo! Řekl Siaz, tak řeknu: Čechie! a&#160;pan Kropáček kejvne a&#160;říká: Poď za mnou, hochu! A&#160;já šel za ním, kam jsem měl jít.</p>
			<p class="MLP_text ParaOverride-1">V&#160;seknici byla paní Kropáčková a&#160;byli tam Moravčíkovi a&#160;pan Holý a&#160;pani Holá a&#160;ještě někdo. Měli puštěnou televizi. Paní Kropáčková povídá, že si ode mne milerádi poslechnou rozkazy ze štábu Siřemské autonomní zóny, ale teďka ať držim zobák a&#160;uklidim se někam ke zdi, neb sledují televizní zprávy.</p>
			<p class="MLP_text ParaOverride-1">V&#160;televizi se po sobě smykají mluvicí obrazy. Tohle technické zařízení jsem dosud neviděl.</p>
			<p class="MLP_text ParaOverride-1">Slyšeli jsme a&#160;viděli, že sovětské jednotky vnikly do republiky a&#160;že československá armáda klade hrdinný, vytrvalý a&#160;účinný odpor… A&#160;pani Kropáčková plakala a&#160;pani Holá se přežehnala kostelním znamením kříže a&#160;vykřikla: Naši ubohý chlapci! Ale pan Holý zařval: Ha há! a&#160;praštil pěstí do stolu a&#160;pan Moravčík a&#160;pan Kropáček bušili pěstmi do stolu pořád a&#160;smáli se a&#160;volali: Jen si pro to poďte, Ivani, syčáci… ha ha, Ivani přijeli! A&#160;pan Kropáček ukazoval panu Moravčíkovi flintu a&#160;pan Moravčík mu říká: Cha, ty si před bolšánama skoval akorát pytlačku, ale hele já! a&#160;v&#160;ruce měl velkou pistoli, a&#160;teď jsme všichni vyšli do tmy na dvorek, hvězdy už byly nahoře a&#160;pan Moravčík a&#160;pan Kropáček stříleli do vzduchu a&#160;na jiných místech v&#160;Siřemi, když Ivani přijeli do Československa, vyšli taky lidi ven a&#160;práskali nahoru střely. V&#160;celé Siřemi byl najednou obrovský tartas a&#160;psi řvali a&#160;všude v&#160;dálce jsme viděli světla a&#160;ohně plály i&#160;na obloze.</p>
			<p class="MLP_text ParaOverride-1">Pak jsme šli do seknice a&#160;pan Kropáček všem nalil štamprli a&#160;mně taky! a&#160;povídá: Lidi! Připíjím na svatou chvíli, až Nato a&#160;Amíci spustěj bombarďáky! Napili jsme se a&#160;zas se usadili k&#160;televizi.</p>
			<p class="MLP_text ParaOverride-1">A&#160;teďka vstane pan Moravčík a&#160;kouká na mě a&#160;říká: A&#160;dovolte, lidi, abych připil i&#160;na zdraví tady chlapce!</p>
			<p class="MLP_text ParaOverride-1">Žasnu, že mě takhle uctil, oni myslej, že jsem spojka ze štábu, a&#160;uctili tak štáb Siazu, chlapi se na mě usmívaj a&#160;ženský se usmívaj a&#160;všichni se zas napijou.</p>
			<p class="MLP_text ParaOverride-1">Čumíme a&#160;zprávy už nejsou. Co tam bude? Pan Kropáček se ke mně natáhne a&#160;bací mě do zad a&#160;povídá: Tohle bude něco tady pro mladýho, helejte, jak celej lačnej stříhá ušima… všichni se smějou: Ha ha ha! a&#160;pani Kropáčková říká: Nech mladýho, Ládine, dyť je to spojka ve službě, a&#160;sebrala mi štamprli, ale prázdnou.</p>
			<p class="MLP_text ParaOverride-1">Sedíme a&#160;koukáme na televizi a&#160;pani v&#160;televizi řekne pohádkovej název dalšího představení: Řeka čaruje! a&#160;já se v&#160;tý chvíli asi pomát, protože mi došlo, jak moc mě Margaš zradil. Já přece doufal, že ze Siřemi půjdem do jeho země! Že pohřbíme Vopičáka ve voňavý trávě nádherný země! Musel jsem se pomást, já se až lek, jak strašně nenávidím všechny tyhle lidi, to pro tyhle Siřemáky jsem byl krysa a&#160;Avar a&#160;dobytek a&#160;kripl, a&#160;pustili mě k&#160;televizi na stoličku a&#160;věděli, že mě pouštěj, každou vteřinu, co jsem tam byl. Teď se kinklali v&#160;židlích a&#160;v&#160;křeslech… Musel jsem usnout a&#160;zdálo se mi o&#160;slepici v&#160;popelu, že ji vyhrábnu zpod ohně, vyndám z&#160;jílu a&#160;oklepu a&#160;ona je živá a&#160;pak jdem spolu světem… a&#160;pak slyšim chechot a&#160;řehot a&#160;pani Kropáčková říká: Ládine, čuně, vodveď to dítě… A&#160;v&#160;televizi je řeka a&#160;v&#160;ní nahá holka, plave a&#160;hrabe vodu, prohne se ve vodě a&#160;dívá se na mě… obživlá Čechie s&#160;dlouhejma vlasama stojí ve vodě, vidim její prsa a&#160;krásnou tvář… a&#160;lidi v&#160;místnosti jsou jeden obličej uplácanej z&#160;hromady masa, a&#160;ten ksicht masa na mě dělá: Ha ha ha! Stolička upadne, jak vyskočím a&#160;zdrhám, a&#160;jsem venku ve tmě a&#160;chladu a&#160;dejchám tolik vzduchu, kolik jen můžu, opřu se zádama o&#160;stodolu a&#160;honim si ptáka a&#160;semeno odstříknu na zem.</p>
			<p class="MLP_text ParaOverride-1">A&#160;než mě napadne, že tohle je ta nejlepší chvíle v&#160;mém životě, tak je pryč.</p>
			<p class="MLP_text ParaOverride-1">Uvnitř mi zas nalejou, v&#160;televizi není ani holka, ani žádný vojsko a&#160;já prožil výcvik ve zbrani, tak odborně uchopím pušku pana Kropáčka, ale on mě sekne přes ruku a&#160;řekne: Kuku jeden!</p>
			<p class="MLP_text ParaOverride-1">Já seknutou ruku zvednu k&#160;puse a&#160;kousnu do ní, rychle a&#160;vztekle, jako vlk, a&#160;najednou vim, že už nikdy nikdo na mě nesmí řvát, nikdo mě nesmí seknout, říct mi ty hovado nebo ty dobytku, nikdo mě nesmí tahat za ucho, nebo mě praštit, nebo mi říct ty hajzle malej nebo ty zmrde, protože já ho můžu zabít ne puškou nebo rukou nebo nožem, ale prostě jen tak.</p>
			<p class="MLP_text ParaOverride-1">A&#160;pan Kropáček tohle všechno najednou ví a&#160;pozná a&#160;kouká na mě a&#160;všichni to poznaj a&#160;věděj, tak na mě čuměj: Co bude teď? ptají se pohledama.</p>
			<p class="MLP_text ParaOverride-1">Nic, teď vás nechám, myslim si a&#160;nahlas říkám: Víte, že znám kluka, co má za tátu vlka?</p>
			<p class="MLP_text ParaOverride-1">Pani Moravčíková vyprskne a&#160;řekne: No bodejť, ty kuku, dyk ho taky přines čáp jako tebe! A&#160;čápice, strčí jí do prsa pan Moravčík a&#160;pani Moravčíková udělá: Áchich, a&#160;pani Kropáčková řekne: Copak vlk, a&#160;co bejk! A&#160;všichni udělají: Ha, bejk! a&#160;pan Kropáček řekne: No tak, stará, a&#160;obrátí do sebe štamprli a&#160;zakucká se a&#160;pan Holý vykřikne: Ty hřebče jeden, a&#160;paní Moravčíková se chichotá a&#160;křičí: Bože, vy chlapi furt že bejk a&#160;hřebec, ale čuňata ste… a&#160;paní Moravčíková se nadechne, že bude mluvit dál, ale teď slyšíme jen obrovskou ďahu a&#160;za ní další a&#160;hned další a&#160;venku je najednou plno světla a&#160;světlo třískne do okna, vyrazí sklo, vletí k&#160;nám a&#160;my utíkáme ven.</p>
			<p class="MLP_text ParaOverride-1">Nebe padá na zem, prolétávají jím obrovští čápi, máchají křídlama, co jsou jak plachty ohně, a&#160;zas se ozvou ďahy a&#160;čápi klapou zobákama: Taktaktaktak… a&#160;upadnu někomu pod nohy, ale stejně se musim smát… Vždyť v&#160;těch poletujících stínech nebe teď místo mraků vidím prasata! Všude vzduchem teď rejděj ryčící prasátka i&#160;obrovská prasnice leze černým nebem a&#160;stíny kozlů a&#160;koz skáčou do výšky, psí stíny a&#160;kohoutí stíny jezděj na stínech prasat! a&#160;lasice s&#160;krvavým čumákem panáčkuje před slepicema, který mňoukaj jak kočky… Moc veselý je to komíhání stínů! A&#160;v&#160;nepřetržitým burácení, s&#160;kterým praská nebe, slyšim chrochtat prasata, mečet kozly, slyšim i&#160;hřebce a&#160;býky, jak bušej kopytama, chroptěj, z&#160;tlam jim lítá pěna… Někdo mě chytí za rameno a&#160;postaví na nohy, a&#160;hned jsem pryč z&#160;toho rámusu a&#160;tartasu. Pan Moravčík a&#160;pan Kropáček stojej vedle sebe a&#160;koukaj na nebe a&#160;ostatní taky. Stojíme ve tmě. V&#160;nebi to pořád bouchá. Pořád tam lítaj světla. Teď ale daleko od nás.</p>
			<p class="MLP_text ParaOverride-1">Ježišmarjá! řekne pan Kropáček. Bombardujou Louny!</p>
			<p class="MLP_text ParaOverride-1">A&#160;sakra! řekne pan Moravčík. Tak to nebudou Amíci.</p>
			<p class="MLP_text ParaOverride-1">Třeba se spletli, řekne někdo.</p>
			<p class="MLP_text ParaOverride-1">Amíci se nepletou, řekne někdo jinej.</p>
			<p class="MLP_text ParaOverride-1">Chvíli jsme všichni zticha.</p>
			<p class="MLP_text ParaOverride-1">Pak někdo řekne: To neni Nato. To nejsou Amíci. To sou Rusáci.</p>
			<p class="MLP_text ParaOverride-1">Nějaká ženská zas vyjekne: Ježišmarjá! Ale ostatní jsou zticha.</p>
			<p class="MLP_text ParaOverride-1">Kde je kluk? řekne někdo.</p>
			<p class="MLP_text ParaOverride-1">A&#160;někdo řekne: Honem najděte chlapce!</p>
			<p class="MLP_text ParaOverride-1">Pan Moravčík jde ke mně a&#160;má rozpřažené ruce a&#160;pan Kropáček taky teď hmatá tmou, hledaj mě!, uskočím a&#160;tmou od silnice prošlehne světlo, s&#160;burácením a&#160;jekotem mi proletí nad hlavou, Kropáčkova chalupa se v&#160;plamenech zatřese a&#160;pak popadá, od silnice slyším skřípění a&#160;lomoz, u&#160;mostku jsou obludy, jedna se cpe na druhou, mají špičaté zobáky jak čápi, ale jsou to tanky.</p>
			<p class="MLP_text ParaOverride-1">Vzduch zas syčí, slyším: Vraouííí, oheň bleskne nade mnou a&#160;tam, kde stáli lidi ze stavení, je ve tmě sloup bílého dýmu, pohnu se k&#160;mostku, s&#160;rozpřaženýma, zvednutýma rukama jdu k&#160;obludám, jdu v&#160;palbě, zády k&#160;lidem, co mě chytaj, a&#160;od mostku to zas udělá: Vraouííí, vzduch zasyčí a&#160;jeden z&#160;tanků projede hořícím stavením, tank s&#160;lomozem a&#160;skřípěním zastaví přímo přede mnou, na tanku se tyčí obrovitá postava muže v&#160;uniformě a&#160;taky proti mně zdvihne ruce, a&#160;já se smyknu přes pásy jak lasička a&#160;už jsem na tanku u&#160;svého tatínka, dupem proti sobě po pancíři tanku a&#160;smějem se radostí ve tmě a&#160;kouři a&#160;dunění výstřelů, radujem se a&#160;hned se obejmem! Vždyť jinak bych spadnul!</p>
			<p class="MLP_text ParaOverride-1">Tatínek mě přitiskne k&#160;sobě, zabořím mu obličej do břicha a&#160;žasnu údivem, že jsem svého tatínka našel přesně tak, jak nám to vykládal velitel Vyžlata. Kolem šlehají výstřely, pořád je slyšet křik, ale muj tatínek mě drží pevně a&#160;mně hlavou bleskne, že i&#160;kdyby tenhle chlápek mym fotrem nebyl, určitě je lepší stát na tanku než se jako rozstřílená mrtvola válet pod nim. To mi přijde jasný.</p>
		</div>
</body>
</html>