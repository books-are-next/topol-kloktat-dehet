<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>kloktat_dehet-19</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="kloktat_dehet-19" xml:lang="cs-CZ">
		<div class="Z-kladn--textový-r-meček">
			<p id="_idParaDest-18" class="MLP_uroven2_kapitola ParaOverride-1">16. Fantastická bitva. <br/>Útok démonů. Vejce. <br/>Třetí válka a&#160;poslední televize</p>
			<p class="MLP_text_bez1radku ParaOverride-1">Pokud měl kapitán Jegorov po zařazení Bulharů do tankové kolony Veselá písnička pocit, že jeho štěstí se zlepšilo, já věděl, že moje se zhoršilo. Navíc jsem měl spoustu práce s&#160;Dagem. Dago na falešné Bulhary pokřikoval: Svoloč, a&#160;strašně je nenáviděl, byli pro něj hanbou všech cirkusů, zatímco on byl jejich ozdobou, a&#160;snad vzpomínal na zářné chvíle, kdy vojáci kolony žasli nad jeho salty, protože na jeho protesty proti bulharským artistům vojáci nedbali a&#160;Dago se zmenšil, zas do sebe vrost a&#160;o&#160;dění v&#160;koloně se vůbec nestaral. Spolu jsme se ale bavili.</p>
			<p class="MLP_text ParaOverride-1">Vojáci kolony měli z&#160;našich Bulharů a&#160;jistě nejvíc z&#160;Mořské velikou radost.</p>
			<p class="MLP_text ParaOverride-1">Pomalovanou boudu vojáci přivázali k&#160;tanku v&#160;nejbezpečnějším místě, totiž středozadu kolony, neboť si přáli Mořskou co nejvíc uchránit následků možného přepadu. Vojáci věřili, že holka tam je a&#160;že spí.</p>
			<p class="MLP_text ParaOverride-1">Oba otrhanci vedli kolonu směrem k&#160;Siřemi. O&#160;oslíka se starali pěkně, to jo.</p>
			<p class="MLP_text ParaOverride-1">Jednu válku už jsem prodělal, povídá Dago, přivázaný k&#160;pancíři. Přivazoval jsem ho jen na oko, už jsem věděl, že pro něj nejsou překážkou žádné provazy.</p>
			<p class="MLP_text ParaOverride-1">Jo, jednu válku už mám za sebou, jsem původní profesí hudebník, víš, povídá mi Dago během klidné jízdy našeho čelního tanku po asfaltce. Tohle spáleniště, kterým projíždíme, mávl Dago uvolněnou rukou po českém obzoru, je už zase bojištěm mezi Východem a&#160;Západem, změnil jsem profesi i&#160;umělecké jméno, abych tím zas nějak prošel, ach jo!</p>
			<p class="MLP_text ParaOverride-1">Chci se Daga zeptat, na co v&#160;té minulé válce hrál a&#160;s&#160;kým bojoval a&#160;tak, ale on mě nepustí ke slovu.</p>
			<p class="MLP_text ParaOverride-1">Iljo! ty seš malej, ale spousta věcí víš. Kolik ti je? Nevíš? Ty to chápeš, Iljo, východní člověk má v&#160;úctě svůj molotok, taky má jen jeden, držátko vochmataný, až se leskne… A&#160;západní člověk má zas plnou skříň krámů, rádia všelijaký má, rakety a&#160;propisky, všechny ty hračky dvacátýho století má a&#160;tlačí mu to na mozek.</p>
			<p class="MLP_text ParaOverride-1">Teď jsem se musel zasmát. Já měl u&#160;svých map pár špačků od tužek a&#160;ňáký ty západní propisky by se mi teda hodily.</p>
			<p class="MLP_text ParaOverride-1">Ty to víš, Iljo, všímám si tě. Když východní lidi ztratěj v&#160;bitvě milion padlejch, řeknou si: No a&#160;co? Vezmou se za ruce, udupou kurhan… Západnímu člověku zařve jeden blízkej, a&#160;hned je v&#160;televizích a&#160;hned je velký haló a&#160;brekot… kdo pak může vyhrát?</p>
			<p class="MLP_text ParaOverride-1">Kdo teda? ptám se Daga, jestli to ví.</p>
			<p class="MLP_text ParaOverride-1">Špicuj uši… Jestli ty seš diverzant, já sem špion, zvířecí špion, víš. My lidi od cirkusu máme k&#160;zvířatům blízko, cejtíme z&#160;nich divný chvění… Něco se chystá, myslim, že Sověti, když to maj teďka nahnutý, vyzkoušej novou tajnou zbraň, a&#160;to bude něco!</p>
			<p class="MLP_text ParaOverride-1">O&#160;tajný zbrani jsem ještě neslyšel, tak Daga nechám mluvit, jen mu trochu přitáhnu lano, protože on se hovorem někdy rozpaluje a&#160;já ho k&#160;řevu nesmím nechat dojít.</p>
			<p class="MLP_text ParaOverride-1">Poslouchej, Iljo! Jsme oba v&#160;český kaši, ve válce Východní říše se Západem! A&#160;víš, co my, který sme uprostřed, musíme dokázat? Musíme přežít, je ti to jasný? A&#160;to bude těžký! Jestli armády Východní říše proti západním silám Nato použijou tajnou zbraň, nastane Armagedon, fantastická bitva! Víš, co je to Armagedon? Ne? No tak se to asi dozvíš.</p>
			<p class="MLP_text ParaOverride-1">Já Daga poslouchal, cesta aspoň ubíhala, a&#160;když neječel, tak jsem ho ani nemusel přetáhnout lanem. Dago dával hádanky, pohádky vymejšlel po celou cestu… Taky jsem si říkal, že se vytahuje… Špion je možná víc než diverzant, ale když je čapnou v&#160;nepřátelským zázemí, tak jdou oba ke zdi, a&#160;to bez řečí… to stojí v&#160;Manuálu diverzanta černý na bílým. Tak co se na mě vytahuje, skrček, nechápal jsem.</p>
			<p class="MLP_text_bez1radku_-12-0- ParaOverride-1">Táhli jsme na Siřem. Když mě kapitán Jegorov večer přivazoval k&#160;pytlům, ani na mě nekouknul.</p>
			<p class="MLP_text ParaOverride-1">Ve snu jsem viděl mořskou pěnu, ve které byla přivázaná holka, a&#160;mořská pěna v&#160;její vaně se v&#160;mých snech měnila v&#160;dehtovou vodu, kterou jsme v&#160;hrnkách podávaných sestrami museli bolestivě kloktat za lhaní a&#160;sprostá slova, ale také jsem skrz snové vlnky našedlé pěny viděl krásu sestry Dolores, a&#160;tak byl ten sen pěknej… Vzbudil jsem se a&#160;hned jsem si uvědomil, že jsme kousek od Siřemi.</p>
			<p class="MLP_text ParaOverride-1">Nemohl jsem tušit, že tanková kolona bude napadena démony, štěstí kapitána Jegorova se opět zvýší a&#160;že vypukne třetí světová válka.</p>
			<p class="MLP_text ParaOverride-1">Toho dne jsme sluncem i&#160;boji spálenou českou zemí putovali bez výstřelu a&#160;na noc jsme pokojně rozbili tábor ve vsi, kterou jsme zrovna pár dní předtím zplanýrovali, ves byla kousíček od Siřemi, pár tankových dostřelů od Kupečáku, a&#160;všude tady probíhal výcvik velitele Baudyše a&#160;já usazený vedle Daga poznal i&#160;přes stmívání dne místo, kde jsme s&#160;Mikušincem v&#160;mokrém poli páchnoucím syrovou hlínou dostali Šklíbu a&#160;předali ho k&#160;likvidaci, ach jo. Odsud vedla lesní stezka na Skalku.</p>
			<p class="MLP_text ParaOverride-1">Večer bylo povoleno rozdělat ohně a&#160;kapitán Jegorov na druhý den nařídil dobytí Siřemi a&#160;v&#160;rozkaze vyhlásil, že po dobytí Siřemi začne výstavba cirkusového městečka a&#160;že bludná bojová cesta kolony Veselá písnička skončí, a&#160;tak vládla v&#160;táboře radostná nálada.</p>
			<p class="MLP_text ParaOverride-1">Dago sice odmítal slézt z&#160;tanku a&#160;přidat se k&#160;ohýnku, kteří oba otrhanci vyživovali větvemi z&#160;Kupečáku, ale často se z&#160;čelního pancíře natahoval s&#160;ešusem… u&#160;našeho ohýnku čelního tanku bylo živo a&#160;veselo.</p>
			<p class="MLP_text ParaOverride-1">Příkazník Kantarija odkudsi vytáhl garmošku a&#160;i přes nesouhlasný pohled rozvážného příkazníka Timoši odšpuntoval kdesi ukořistěný a&#160;snad pro tuhle příležitost uschovaný demižon denaturáku a&#160;automatčíci se družili s&#160;našimi balgarskimi bratji, kteří při požívání denaturáku projevili takové schopnosti, že si je nyní zamilovali i&#160;poddůstojníci kolony, a&#160;štulce a&#160;vtípky a&#160;dotazy na, jak všichni vojáci v&#160;koloně věřili, poklidně spící Mořskou nebraly konce.</p>
			<p class="MLP_text ParaOverride-1">Siřem teďka nepoznáš, ty kuku jeden, vykládal mi jizvatec, i&#160;když jsem ho o&#160;to neprosil, celičký náměstí je plný kytek a&#160;všude sou překrásný věnce a&#160;planoucí svíce, jak na hřbitově to tam vypadá, blábolil jizvatec, ale krásnym!</p>
			<p class="MLP_text ParaOverride-1">Dyk se dej k&#160;nám, nabízel mi druhý chlap hlt z&#160;ešusu, a&#160;můžeš přebejvat u&#160;Jošáka, kuci od vás tam sou, normálně.</p>
			<p class="MLP_text ParaOverride-1">Naši kuci, teda, upřesnil to jizvatec. A&#160;ty seš vlastně kdo? Seš Rusák?</p>
			<p class="MLP_text ParaOverride-1">To byla otázka, na kterou jsem nemusel odpovídat. Přebíral jsem si, co řekl, totiž že Chata i&#160;Bajza a&#160;možná pár dalších z&#160;domova Domova žijou v&#160;Jošově chajdě někde v&#160;Kupečáku. A&#160;za tesklivých zvuků Kantarijovy garmošky mě napadlo, že bych asi měl zdrhnout hnedka a&#160;najít kluky!, ale neudělal jsem to, neboť náš tábor napadli démoni.</p>
			<p class="MLP_text ParaOverride-1">Než jsme spatřili ohavné ďábelské tlamy a&#160;než byl podvečerní klid lesní tišiny rozryt strašlivým frkotem a&#160;ržáním neznámých tvorů a&#160;naše uši ohlušil ohromující dusot, způsobený kopyty nájezdných bytostí, vzduchem cosi zadrnčelo a&#160;Kantarijova garmoška ze sebe vydala kvil a&#160;zmlkla. Příkazník vyskočil a&#160;vyrval z&#160;těla garmošky dlouhý šíp, špice se v&#160;odlesku ohně leskla. Poslušen instinktů velitele diverzantů vytrhl jsem jizvatci plný ešus a&#160;vylil ho na oheň a&#160;ten vzplál vysokým oslňujícím plamenem, já neznal vlastnosti denaturáku, bylo to bohužel, jako bych dal útočníkům znamení, byli jsme napadeni.</p>
			<p class="MLP_text ParaOverride-1">Strašlivá zvířata s&#160;úpícíma hlavama ďáblů na nás plivala chomáče bílé pěny, bojovníci usazení na krabatých hřbetech příšer ohlušivě ječeli, automatčíci však nespustili salvu, palbou bychom pobíjeli sami sebe, nepřátelská jízda se přes nás přehnala a&#160;údery kopyt bylo vmžiku slyšet daleko od nás, směrem ke Kupeckému lesu.</p>
			<p class="MLP_text ParaOverride-1">Ohně byly okamžitě rozmetány, tmou zněly jen povely poddůstojníků a&#160;nade všemi se klenul klidný, snad jen trošičku napjatý hlas kapitána Jegorova, velitelé tankových osádek hlásili svou polohu a&#160;početní stavy a&#160;kolona se během několika okamžiků stala temnou a&#160;mlčenlivou hradbou oceli a&#160;zbraní připravených k&#160;palbě.</p>
			<p class="MLP_text ParaOverride-1">Snad bychom takhle vydrželi až do svítání, ale po chvíli se z&#160;průzkumu vrátil příkazník Kantarija a&#160;k&#160;úlevě všech, co ho zahlédli, mu v&#160;koutcích úst šelmovsky škubalo a&#160;hlášení šel podat i&#160;příkazník Timoša, a&#160;teprve když jsme spatřili jeho vyrovnanou tvář a&#160;přímý, hrdý pohled, vydechli jsme úlevou.</p>
			<p class="MLP_text ParaOverride-1">Po chvíli jsme v&#160;tmách u&#160;Kupeckého lesa tu a&#160;tam zaslechli cinknutí či snad zvuk, jako by od kopyta odlétl kámen, povely přidušeně vyštěkávané poddůstojníky nás však udržovaly ve tmě a&#160;tichu, choulil jsem se s&#160;Dagem na čelním pancíři a&#160;také napjatě naslouchal, když tu se noc vysoko na nebi nad námi rozjasnila, do Dagova udiveného výkřiku se teď noc rozezněla chvatným pok, pok, pok…, a&#160;to byly výbuchy světlic a&#160;tma před námi se rozjasnila tisícem světel, neboť kapitán Jegorov nařídil naráz použít všechny světlomety a&#160;reflektory a&#160;svítilny i&#160;silná světla, co jich jen tanková kolona měla, a&#160;nám, užaslým, se naskytl neuvěřitelný pohled, neboť polem, které temnotou splývalo s&#160;šumícím Kupečákem, se k&#160;nám blížila ohromná zkrabatělá a&#160;koni nepodobná jízdní příšera, vysoko nad pohybujícími se hrby potvory se vznášely dvě hlavy na krcích, připomínajících tlusté hady z&#160;Katolické dějepravy, nejstrašnější však bylo, že všude z&#160;těla obludy trčely malé lidské hlavičky, já vyjek a&#160;Dago řval, a&#160;nebylo divu, vždyť že něco takového žije v&#160;Kupeckém lese, jsme netušili.</p>
			<p class="MLP_text ParaOverride-1">Vojíni kolony byli také bez dechu a&#160;jako očarovaní, nezazněl jediný výkřik, jediný výstřel, pohyb mnohohlavé bytosti k&#160;naší koloně se v&#160;oslepujícím světle dál pomalu, zdálo se, že neodvratně, byl jsem připraven sesmeknout se z&#160;pancíře a&#160;přísahal bych, že možná poprvé během válečných operací na českém území mělo zaječí úmysly i&#160;pár dalších mužů z&#160;kolony… Šlo to k&#160;nám… Ticho, které obklopovalo pomalý pochod mnohabytosti k&#160;tankům, náhle porušil skrček Dago veselým jekotem a&#160;pískáním a&#160;voláním Sláva! a&#160;Nazdar! v&#160;ruském jazyce a&#160;mezi osádkami tanku nyní chodili i&#160;naši zvědové Kantarija a&#160;Timoša a&#160;vojíny ztuhlé a&#160;ochromené děsem z&#160;neznámého chlácholili a&#160;uklidňovali… vždyť jsme narazili na další trosky Socialistického cirkusu, dva jízdní velbloudy a&#160;mongolské chlapce určené k&#160;jejich ošetřování.</p>
			<p class="MLP_text ParaOverride-1">Stále v&#160;jasném světle svítilen začali z&#160;obou, teď již rozeznatelných velbloudů sesedat jezdci. Byli to kluci. Nikdo z&#160;nich nebyl větší než já, a&#160;když jsem je v&#160;jasném světle svítilen viděl jednoho po druhém, připomněl jsem si vidění z&#160;pradávna, totiž z&#160;noci, kdy jsme s&#160;Dýhou a&#160;Mariány opustili sklepení a&#160;stanuli tváří v&#160;tvář veliteli Vyžlatovi a&#160;já poprvé spatřil Margaše.</p>
			<p class="MLP_text ParaOverride-1">Velbloudí kluci obklopovali a&#160;uklidňovali frkající zvířata, kterým se zřejmě mlčenlivá hradba tanků nelíbila.</p>
			<p class="MLP_text ParaOverride-1">A&#160;tu jsem viděl kráčet kapitána Jegorova s&#160;oběma příkazníky po boku. Kapitán Jegorov opustil bezpečí tanků a&#160;mířil přímo k&#160;chlapcům rojícím se kolem velbloudů.</p>
			<p class="MLP_text ParaOverride-1">Nedbaje Daga vyběhl jsem za Jegorovem. Využil jsem své funkce tlumočníka a&#160;byl Jegorovovi k&#160;ruce a&#160;ani Kantarija, ani Timoša netušili, že umírám zvědavostí, co to je za lidi a&#160;co to vezou na velbloudech, naopak příkazníci, zdálo se, ocenili moji odvahu.</p>
			<p class="MLP_text ParaOverride-1">Někteří chlapci v&#160;shluku kolem velbloudů měli v&#160;rukou luky a&#160;šípy a&#160;jiní měli pohotově nože a&#160;rusky mluvili všichni.</p>
			<p class="MLP_text ParaOverride-1">Ano, patří k&#160;širšímu kontingentu Socialistického cirkusu, zodpověděli první otázku. Na otázku, proč nás napadli, chlapci odpověděli, že napadají každého.</p>
			<p class="MLP_text ParaOverride-1">Pak kapitán Jegorov vyštěkl povel.</p>
			<p class="MLP_text ParaOverride-1">A&#160;velbloudí kluci zaraženě mlčeli.</p>
			<p class="MLP_text ParaOverride-1">Kapitán je rázně uvědomil o&#160;své funkci vrchního velitele Socia­listického cirkusu.</p>
			<p class="MLP_text ParaOverride-1">Chvíli se mezi sebou radili nesrozumitelným jazykem, ale zdáli se být přesvědčeni pohledem na velitelské distinkce Jegorovovy tankistické bundy a&#160;také, a&#160;to možná především, palebnou silou jeho automatčíků. Nože náhle zmizely.</p>
			<p class="MLP_text ParaOverride-1">Z&#160;hřbetu jednoho velblouda spustili velikou ocelovou klec obalenou kůžemi, a&#160;když klec bezpečně usadili na zem, strhli kožešiny a&#160;my v&#160;kleci spatřili v&#160;záři světel osleplé zvíře, mohutného vlka s&#160;bílou kožešinou.</p>
			<p class="MLP_text ParaOverride-1">Kapitán Jegorov jednomu z&#160;chlapců vytrhl jízdní bičík a&#160;šlehl vlka přes tlamu, vlk zakňučel a&#160;přitiskl se k&#160;mřížoví klece. Kapitán Jegorov odkryl slámu, na které vlk ležel, vnořil do slámy obě ruce, a&#160;zatímco příkazník Kantarija i&#160;Timoša mířili na vlka ústími orúžij, kapitán Jegorov do noci ozářené jasným světlem všech svítilen tankové kolony ruce pozdvihl a&#160;já a&#160;všichni jsme v&#160;jeho rukou uviděli vejce.</p>
			<p class="MLP_text ParaOverride-1">Bylo to obrovské vejce s&#160;šedivou, jakoby koženou popraskanou skořápkou.</p>
			<p class="MLP_text ParaOverride-1">Po tváři našeho kapitána Jegorova, po jeho zaprášené tváři, pohublé a&#160;strhané nevyspáním, po tváři, do níž své mapy vepsala únava a&#160;zodpovědnost a&#160;strádání, nyní kanul lesklý potůček slz. Raději jsem zavřel oči.</p>
			<p class="MLP_text_bez1radku_-12-0- ParaOverride-1">Další slunný den mě na čelním pancíři zastihl plného starostí.</p>
			<p class="MLP_text ParaOverride-1">Naše kolona se rozrostla o&#160;další cirkusový kontingent a&#160;vše nasvědčovalo tomu, že štěstí kapitána Jegorova se opět zvětšilo a&#160;že z&#160;trosek rozprášeného Socialistického cirkusu dokážem vybudovat alespoň obstojné varieté, jak se vyjádřil skrček Dago.</p>
			<p class="MLP_text ParaOverride-1">Kapitán Jegorov se však mezi námi neukazoval. Toho dne jsem ani neplnil povinnosti rádiového tlumočníka. Kodrcali jsme se s&#160;Dagem na pancíři. Měl jsem ho stále na povel. Falešní Bulhaři se společně s&#160;oslíkem drželi ve středozadu kolony a&#160;mezi vojíny kolony byli pro svou přímou a&#160;veselou povahu ve velké oblibě. Pečlivě střežili tajemství mořské boudy a&#160;pokradmu mezi vojíny kolony vybírali poplatky za přednostní postavení ve frontě. Velbloudí chlapci hovořili rusky lépe než já a&#160;zakrátko je bylo možné zastihnout halekat a&#160;rozprávět všude mezi vojíny tankové kolony.</p>
			<p class="MLP_text ParaOverride-1">Když jsem je uviděl, bylo to stejné, jako když jsem potkal Margaše. Najednou tu byl někdo, kdo byl jako já. Ale nebyli jako já.</p>
			<p class="MLP_text ParaOverride-1">Byla to jen a&#160;jen moje vina, že jsem toho už tolik prožil.</p>
			<p class="MLP_text ParaOverride-1">Čím víc jsem si velbloudích kluků všímal, o&#160;to palčivěji jsem vnímal rozdíly mezi námi. Vždyť já už do své zaprášené a&#160;roztrhané tankistické uniformy pomalu dorůstal. Alespoň tam, kde byla zašpendlena. Nedokázal jsem se k&#160;jejich veselému klubku přidat. Někde uvnitř sebe jsem asi nepřestal myslet na Margašovu zemi. Bylo ve mně pořád všechno, co se stalo v&#160;Siřemi.</p>
			<p class="MLP_text ParaOverride-1">Toho dne jsem byl povolán ke krátké velitelské poradě.</p>
			<p class="MLP_text ParaOverride-1">Kapitán Jegorov seděl v&#160;hloubi čelního tanku a&#160;na klíně choval obří vejce. Příkazník Kantarija nám, osádce čelního pancíře, sdělil, že kapitán Jegorov se od nalezení vejce na vejce nepřetržitě usmívá. Nevydává však žádné rozkazy. Poddůstojnický sbor je toho názoru, že máme dál táhnout na Siřem.</p>
			<p class="MLP_text ParaOverride-1">Jako tlumočník a&#160;specialista na zvyky záškodníků jsem byl přizván k&#160;poradě, týkající se českých band. Kontingenty Československé lidové armády byly zřejmě z&#160;prostoru Siřemské autonomní zóny převeleny a&#160;nasazeny jinde. Přepady ze zálohy ustaly. Naše náklaďáčky byly až na pytle kapitána Jegorova prázdné. Od potrestání obou čmáračů jsme do styku s&#160;nepřáteli v&#160;podstatě nepřišli. Štvavá vysílačka, zdá se, zmlkla. Během setkání s&#160;velbloudím družstvem jsme byli vystaveni zákeřným ostřelovačům. Nestalo se ale vůbec nic.</p>
			<p class="MLP_text ParaOverride-1">Je tedy možné, že odpor českých band je rozdrcen? Anebo chystají past?</p>
			<p class="MLP_text ParaOverride-1">Takovéto otázky byly nastoleny.</p>
			<p class="MLP_text ParaOverride-1">Bylo rozhodnuto, že po krátkém odpočinku, nutném zvláště kvůli zvířatům, která se stala plnoprávnými členy kolony, budeme pokračovat na Siřem. Kapitán Jegorov se ujme velení, až uzná za vhodné.</p>
			<p class="MLP_text ParaOverride-1">Mezi vojáky nyní vládla veselá nálada. Všichni byli toho názoru, že dobytí Siřemi nebude obtížné. A&#160;při budování zázemí pro Socialistický cirkus si teprve řádně odpočineme. To Dago mě poučil, že vojáci cítí ulehčení, protože nad nimi již kvůli nesplnění úkolu nevisí víceméně smrtelná jistota sibiřských trestních táborů, ale pouze snesitelný otazník nad dalším pokračováním jejich nelehkého vojáckého života. Na to jsou zvyklí.</p>
			<p class="MLP_text ParaOverride-1">Prokletá kolona, odplivl si Dago z&#160;pancíře. Bludná kolona, mumlal, ale z&#160;našeho přírůstku měl radost.</p>
			<p class="MLP_text ParaOverride-1">Mongolští velbloudí jezdci, poučoval mě, mohou zapeklitou situaci kolony zvrátit k&#160;dobrému, oni skutečně patří k&#160;šlechtě Socia­listického cirkusu. Iljo?</p>
			<p class="MLP_text ParaOverride-1">Otevřel jsem oči. Vzpomněl jsem si, že pan Cimbura mě taky kvůli svým báchorkám nenechal spát. Ale doopravdy spát na jedoucím tanku nejde.</p>
			<p class="MLP_text ParaOverride-1">Zdá se, Iljo, že to máme!</p>
			<p class="MLP_text ParaOverride-1">Co?</p>
			<p class="MLP_text ParaOverride-1">Tajnou zbraň… dinosauři vejce z&#160;pouště Gobi ukryté v&#160;horkém písku, kterým jsou zasypána horstva východu. Poslouchej, Iljo! To v&#160;poušti příroda zkula draka zoceleného ohni tisíciletí, poušť ve svém nitru vykovala dračí vejce na kovadlinách věků v&#160;nejzazších pustinách východu… Iljo, koukni!</p>
			<p class="MLP_text ParaOverride-1">Já sotva vzhlíd, míjeli jsme pár rozstřílenejch a&#160;ohněma ohloda­nejch barabizen, možná jsme je uničtožili my nebo jinej sbor, nepamatoval jsem si. Dago mě šťouch do ramene a&#160;povídá: To, čemu vzbouřenci říkaj Siřemská autonomní zóna, mělo být zázemím pro Socialistický cirkus, radostnou výkladní skříň pěti národů… všechna naše socia­listická zvířata a&#160;ozbrojenci pěti národů by tu v&#160;míru dýchali na dračí vejce… ale Češi rozbili spojenectví Východní říše a&#160;musej pykat.</p>
			<p class="MLP_text ParaOverride-1">A&#160;pak mě Dago zprahlými rty požádal, abych se poohlédl, zda někde nezbyla alespoň kapička denaturáku, neboť mu po včerejšku strašlivě třeští hlava. A&#160;poznamenal, že zatímco svou první válku přežil díky hudbě, nyní se mu to snad podaří jako tanečníkovi a&#160;příště se určitě stane básníkem. Iljo!</p>
			<p class="MLP_text ParaOverride-1">Co?</p>
			<p class="MLP_text ParaOverride-1">Pokud teda vůbec bude ňáký příště!</p>
			<p class="MLP_text ParaOverride-1">Koukal jsem na svý docela vzrostlý ruce a&#160;nohy, vzpomněl jsem si, jak tehdy v&#160;zimě pan Cimbura litoval, že jsem ještě pískle a&#160;nemůžu mu jít sněhama pro lahvičku, když ochraptěl pohádkama o&#160;Čechii…</p>
			<p class="MLP_text ParaOverride-1">Ano, sípe zas Dago, dinosauří vejce snad kapitána Jegorova zachrání před tribunálem… pokud by se totiž z&#160;vejce vylíhl drak, bylo by to považováno za velkolepé vítězství armád Varšavské smlouvy a&#160;komunismu vůbec. Ano, opravdický drak by mohl situaci zvrátit ve prospěch Sovětů, brumlal trpaslík a… třeba ještě někoho potkáme. Co myslíš, Iljo?</p>
			<p class="MLP_text_bez1radku_-12-0- ParaOverride-1">Zazněl pokyn a&#160;my zastavili u&#160;pole spáleného sluncem, táhlo se od silnice až k&#160;černým shlukům stromoví lesa, smykl jsem se z&#160;tanku a&#160;nechal Daga bejt… Dago kapitána nezná, ale já jo, a&#160;tak je mi jasný, že kapitán se podivoval vejci a&#160;sebral ho pro jeho podivnost, tak jako sbírá mnohý jiný neužitečný věci z&#160;kostelů a&#160;chalup. A&#160;malý šípovníky zpražil rozkazem, museli mu vejce vydat, a&#160;teprv pak je zařadil do kolony, tak se to v&#160;armádě dělá, Dago neví nic… Radoval jsem se, že jsme zastavili, měl jsem už kodrcání tanku a&#160;Dagova povídání ažaž. Ale po hltu se skrčkovi poohlídnu, slíbil jsem si.</p>
			<p class="MLP_text ParaOverride-1">Procházel jsem kolonou a&#160;zdravil se s&#160;vojíny a&#160;kýval na jejich pozdravy a&#160;zvolání a&#160;vojáci na sobě upevňovali řemení, a&#160;ti kteří teď neměli přilby, ale čapky, většinou čapky sundávali a&#160;nasazovali si přilby, neboť mít na hlavě čapku znamenalo riskovat, ale poblíž Siřemi se nikomu riskovat nechtělo, očekávali jsme, že tam, kde je štvavý vysílač, budou i&#160;ozbrojenci, kteří ho střeží, a&#160;muži naší kolony chtěli to hnízdo fanatických banditů konečně zničit. Mnozí využili zastávky, aby dali do pořádku výstroj a&#160;výzbroj, někteří vojáci se loudali pár kroků od tanků v&#160;šedivém prachu pole, protahovali se, ale byli ostražití! Pokud se bandy definitivně nestáhly… možná se vzdaly jiným sovětským oddílům… s&#160;tím jsme ale moc nepočítali… už jsme věděli, že Češi se nevzdávají. Chovali jsme se tedy, jako by byli všude kolem nás.</p>
			<p class="MLP_text ParaOverride-1">Došel jsem na samý konec kolony, octl jsem se u&#160;klece s&#160;vlkem. Tady bylo stanoviště velbloudích kluků. Že je to vlk, mi bylo jasný už v&#160;záři světel. Netušil jsem, že první vlk, kterého uvidim, bude zvíře takhle dobitý. Choulil se na hromádce slámy v&#160;kleci a&#160;mžoural. Vytrčil jsem na něj ksicht a&#160;stáh svý oči do štěrbin a&#160;zavrčel na něj, a&#160;on nic. Srst měl zřídlou a&#160;vylínalou a&#160;zřejmě mu bylo fuk, že mu sebrali vejce, který zahříval. Voči měl uslzený. Musel jsem se v&#160;duchu smát, říkal jsem si: Tak tohle je teda ten Margašův tatínek? A&#160;Margašova země, kam jsme spolu měli odejít… ta je asi tak krásná, jako je tenhle Margašův fotr silnej a&#160;mocnej… ha ha ha! smál jsem se vlkovi mocným hlasem, takovým jsme se s&#160;klukama smáli, když jsme uzavírali příměří s&#160;ministrantama… A&#160;pak se jeden z&#160;velbloudích kluků přiloudal ke kleci a&#160;já ukážu na vlka a&#160;rusky říkám: To je tvůj táta?</p>
			<p class="MLP_text ParaOverride-1">Jo, říká kluk a&#160;chystá se něco strčit do klece.</p>
			<p class="MLP_text ParaOverride-1">To je táta vás všech?</p>
			<p class="MLP_text ParaOverride-1">Jo, kejvne kluk a&#160;kouká na mě. Něco brebentí cizím jazykem. Je mladší a&#160;menší než já, má hrubý černý vlasy a&#160;voči má zapadlý ve štěrbinách.</p>
			<p class="MLP_text ParaOverride-1">Nerozumim, říkám klukovi.</p>
			<p class="MLP_text ParaOverride-1">A&#160;kdo je tvůj táta? povídá rusky.</p>
			<p class="MLP_text ParaOverride-1">Muj táta je vojenskej velitel kapitán Jegorov! odpovim a&#160;kluk našpulí rty a&#160;pokejvne a&#160;povídá: Hhmm… a&#160;já myslim, že mi ten kluk normálně závidí. Strčí ruku mezi mříže, hodí do klece myš, vlk hne tlamou, překousne myš vejpůl a&#160;hned ty vyvalený střívka a&#160;rozježenou kůži žvejká.</p>
			<p class="MLP_text ParaOverride-1">Otočim se a&#160;jdu pryč. Denaturák nemám. Dago bude muset vy­držet bez něj. Třeba aspoň na chvíli sklapne, myslím si. Kdybych tušil, že Daga už nikdy neuvidim, myslel bych si něco jinýho.</p>
			<p class="MLP_text_bez1radku_-12-0- ParaOverride-1">Slyším výstřel a&#160;pak další. Jsou to varovné výstřely do vzduchu. Polem plným prachu k&#160;nám pomalu jde houfec žen a&#160;dětí, mají šaty šedivý od hlíny a&#160;prachu… blížej se k&#160;nám, už jsou blízko tankové kolony, v&#160;rukou maj naostřený klacky, ryly do hlíny… Kapitán Jegorov asi ponechal vejce v&#160;hlubinách tanku v&#160;péči vybraných poddůstojníků, jde k&#160;zástupu žen a&#160;choulících se dětí, ohlíží se… a&#160;to hledá mě…! prolezu mezi tankama a&#160;následuju svého kapitána do pole, tankistická bunda kolem mě plandá, jako bych byl nějakej dlouhokošiláč, ale dlouhokošiláč už nejsem pěkně dlouho… Jdu za kapitánem a&#160;ženy se před náma rozestupujou a&#160;nekoukaj se na nás a&#160;kapitán se jich vyptává, klade otázky a&#160;já jdu za ním a&#160;všechny ty otázky po něm říkám česky, což je pro mě lehký. Kapitán Jegorov se žen ptá: Kde máte muže? Kde jsou banditi? A&#160;ženy odpovídaj: Něznáju, takže ani nemám co tlumočit. A&#160;najednou stojim před pani Kropkovou a&#160;ta je v&#160;obličeji tak šedivá, že bych ji nepoznal, kdyby neřekla: Ty chudáku, tebe měli zadusit tyčkou v&#160;břiše tvý mámy, ty tatarská vopice zrádná… Vedle paní Kropkové stojí holka v&#160;obličeji bílá a&#160;šedá a&#160;celá je vychrtlá a&#160;poničená a&#160;já nemůžu uvěřit, že to její teplý a&#160;měkký a&#160;pevný prs jsem měl v&#160;dlani… Pani Kropková mi pořad nadává a&#160;některý ženský se už před našima kročejema a&#160;otázkama nerozestupujou, smějou se… Ruskej votroku, hajzle zrádná! nadává mi pani Kropková a&#160;ještě mi nadává víc, přes její rameno koukám na Hanku, co kouká akorát k&#160;zemi a&#160;celá se za mámu skovává. Pani Kropková říká: Kryso křivá, zdechni sám a&#160;ať tě to bolí, parchante špinavej. Tohle je proklínání a&#160;to uměj v&#160;Siřemi všichni, to se nemá… Přistoupí k&#160;nám kapitán Jegorov, ptá se, co ta Češka říká, tak mu řeknu, že má hlad.</p>
			<p class="MLP_text ParaOverride-1">Kapitán Jegorov přikáže a&#160;z&#160;trénu hned přitáhnou kuchyň a&#160;rozdávaj ženám a&#160;dětem menáž, kaši, co tam dneska je, a&#160;celej ten šedivej dav se mele kolem kuchyně a&#160;my z&#160;kolony jsme navelený k&#160;tankům, neboť kapitán vyhlásil polední pauzu a&#160;během jídla kapitán Jegorov chodí mezi ženama a&#160;osobně jim menáž přidává a&#160;dál se jich laskavě vyptává sám, protože otázky se pořád opakujou, ženský už je znaj, ale nic mu neřeknou.</p>
			<p class="MLP_text ParaOverride-1">Zatímco trén kuchyni zase skládá, sedím za tankem a&#160;chvilinku zkoumám, jestli nemám vyteklý voči nebo vyschlo v&#160;břiše nebo třeba neohebnou nohu… to může proklínání zařídit! Ale nic mi neni, tak si oddechnu a&#160;přemejšlim, jak by bylo dobrý, kdyby tu mezi ženama a&#160;holkama a&#160;dětma byla mořská holka! Hned by jim řekla, že jsem jinej, že jsem dobrej… Ale nikoho zabalenýho do modrobíločervenýho praporu na poli nezahlídnu, i&#160;když napínám zrak. Jdu hledat pani Kropkovou a&#160;Hanku, protože teď už musej bejt najedený, a&#160;Kantarija táhne z&#160;houfu cpoucích se žen a&#160;dětí holku. Že to je holka, poznám až z&#160;jejích pohybů, jak kope nahejma kolenama, když se jí šaty z&#160;nohou vyhrnou, a&#160;taky z&#160;jejího křiku, když ji vleče. Druhou holku z&#160;davu zase popad a&#160;vydráp jinej automatčík, strká ji před sebou, když upadla, tak ji zved. Pak se kolem ostatních holek, co se v&#160;poli přitiskly k&#160;zemi, ustanovila hradba ženských, a&#160;ty vojákům nadávaly a&#160;hrozily jim klackama a&#160;pěstma, ale bylo jim to k&#160;ničemu, automatčíci vytáhli další holku, kroutila se a&#160;trhala ramenama, jak s&#160;nima nikam nechtěla, ale musela.</p>
			<p class="MLP_text ParaOverride-1">Čekal jsem, že kapitán Jegorov vyštěkne rozkaz a&#160;zkroutí Kan­tarijovi, který táhnul první holku, ucho nebo mu dá pohlavek, ale kapitán Jegorov to neudělal a&#160;Kantarija odtáh holku za křoví u&#160;silnice. Vojáci tam odtáhli holky, který chtěli.</p>
			<p class="MLP_text ParaOverride-1">Po chvíli kapitán Jegorov vstal, obratně sklouzl z&#160;pancíře a&#160;šel taky do křoví.</p>
			<p class="MLP_text ParaOverride-1">Byl jsem rád, že Hanka vypadala tak ztahaně a&#160;ztrhaně, že ji nechtěli. Alespoň jsem neviděl, že by ji někdo popad.</p>
			<p class="MLP_text ParaOverride-1">Pár skokama přes silnici jsem vlít na pole. Lítal jsem tam a&#160;hledal je. Věděl jsem, že je musim najít. Jestli Hanku nenajdu, bude to něco strašnýho. Uprosim kapitána, aby mohla jít s&#160;kolonou. Třeba by Hanka i&#160;jiný holky mohly vystupovat v&#160;cirkuse, jako Češky. Proč ne? Chodil jsem a&#160;běhal po poli, hledal jsem Hanku, ale nenašel jsem ji. Utekly, když jsem se zkoumal za tankem? Nevěděl jsem.</p>
			<p class="MLP_text ParaOverride-1">Ženský koukaly na tanky a&#160;ti z&#160;tanků civěli zas na ně, teď bylo ticho. Skoro nehybnej vzduch proťal akorát silnej miminčí nářek. Houfek ženskejch kolem tý, co konejšila rozeřvance, se pohnul k&#160;lesu. Možná tam někde teď bydlej. Ve výbavě tankových kolon není nic na tišení řvoucích mimin. Šly pryč.</p>
			<p class="MLP_text ParaOverride-1">Hanku jsem už neviděl. Ani pani Kropkovou. Zdrhly nebo co. Tohle bylo nejhorší. Pořád mi někdo mizel. Ne jako za roh chodby nebo za strom nebo tak. Lidi byli najednou pryč nafurt.</p>
			<p class="MLP_text ParaOverride-1">Holky z&#160;křovin vylejzaly docela potichu. Vojáci hrozně nahlas povídali a&#160;taky se smáli a&#160;všelijak se oprašovali. Holky, co vylezly z&#160;křoví, se přidaly k&#160;houfům na poli. Všechny se pak hnuly, vedly děti, ty úplně malý nesly, šly dál do šedivýho pole, kde nic nebylo.</p>
			<p class="MLP_text ParaOverride-1">Vrátil jsem se k&#160;čelnímu pancíři, ležely tam jen provazy, a&#160;Dago nikde. Byl pryč. Naštěstí se po něm nikdo neptal. Vždyť jsem ho měl na starost.</p>
			<p class="MLP_text_bez1radku_-12-0- ParaOverride-1">Vesnička Ctiradův Důl byla posledním opěrným bodem před konečným útokem na Siřem.</p>
			<p class="MLP_text ParaOverride-1">Vojáci, vyrušení ženským zástupem, nyní spěšně dokončovali úpravu výzbroje a&#160;výstroje. Chystali jsme se vniknout do Siřemi a&#160;zničit tam veškerý předpokládaný odpor.</p>
			<p class="MLP_text ParaOverride-1">Na to jsem se teda vůbec netěšil. Nebylo mi nejlíp. Vždyť já zase ztratil Hanku. A&#160;Daga, kterého jsem měl na povel.</p>
			<p class="MLP_text ParaOverride-1">A&#160;k&#160;tomu všemu ještě vypukla třetí světová válka.</p>
			<p class="MLP_text ParaOverride-1">Češi ji rozpoutali.</p>
			<p class="MLP_text ParaOverride-1">Znovu jsem slyšel o&#160;svém veliteli Baudyšovi.</p>
			<p class="MLP_text ParaOverride-1">To bylo tak. S&#160;kapitánem Jegorovem a&#160;automatčíkem Kantarijou a&#160;ještě s&#160;několika poddůstojníky jsme bivakovali v&#160;jediné nespálené chalupě, kde Češi při útěku ani nestihli vypnout televizi. A&#160;to jsme před útokem přivítali, neboť vysílač Svobodná Siřem se neozýval a&#160;my byli bez zpráv siřemského okruhu.</p>
			<p class="MLP_text ParaOverride-1">Na kapitánův pokyn jsme obklopili televizi rozpálenou vysíláním a&#160;každý si sednul či dřepnul, kde zrovna byl.</p>
			<p class="MLP_text ParaOverride-1">A&#160;dozvěděli jsme se, že vypukla třetí světová válka.</p>
			<p class="MLP_text ParaOverride-1">Český hlasatel hlásil, že československý lid byl zrazen. Hovořil o&#160;Čechoslovácích, kteří v&#160;nerovném boji proti východním hordám umírali pro civilizovaný svět západní Evropy a&#160;čekali, že jim tento svět přijde na pomoc, čelili vpádu z&#160;ruských asijských stepí, jako jejich předkové čelili tatarským vpádům, a&#160;umírali s&#160;hrdou českou či slovenskou hlavou k&#160;nebi vztyčenou, neboť věřili, že zrada na kulturním člověku se opakovat nebude, že druhý Mnichov se opakovat nebude.</p>
			<p class="MLP_text ParaOverride-1">Já překládal a&#160;poddůstojníci brblali a&#160;kroutili si cigaretky, a&#160;pak zprávy pokračovaly a&#160;teď všichni tankisti nadávali a&#160;láteřili a&#160;Kantarija dokonce televizi poplival, protože hlásila a&#160;taky ukazovala, že mnohé armádní sbory národů Varšavské smlouvy vtrhly po boku českých band do zad sovětské armádě.</p>
			<p class="MLP_text ParaOverride-1">Mnohé polské a&#160;maďarské oddíly roztrhaly Varšavskou smlouvu a&#160;sváděly boje se sovětskými oddíly. Méně početné bulharské a&#160;východoněmecké armádní sbory se snažily probít ke svým hranicím, anebo se Čechům vzdávaly.</p>
			<p class="MLP_text ParaOverride-1">Do Československa se ale valily nové a&#160;nové gardové jednotky sovětské armády a&#160;tvrdě zradu trestaly.</p>
			<p class="MLP_text ParaOverride-1">Na obrazovce se teď ukazovaly jen různý armádní skupiny v&#160;různých stupních dobitosti a&#160;zubožení, to nás nebavilo… Ale pak jsem strnul a&#160;málem vyjek, protože na obrazovce se zjevil usmívající se velitel Baudyš!</p>
			<p class="MLP_text ParaOverride-1">Seděl na tanku, mával československou vlajkou s&#160;nápisem Pravda vítězí… a&#160;vedle něj na tanku seděl Karel! Já netušil, že ještě někdy uvidím někoho z&#160;Psanců.</p>
			<p class="MLP_text ParaOverride-1">Právě velitel Baudyš se svou partyzánskou jednotkou napadl západní Německo. Čeští a&#160;slovenští partyzáni totiž netrpělivě vyhlíželi Američany a&#160;síly svobodného světa, sdružené v&#160;Atlantickém paktu, Nato, a&#160;těšili se, jak se budou krčit na příhodných místech ve skalách a&#160;americkými raketami typu Redeye srážet sovětské vrtulníky, ale Američani nešli… Američani a&#160;síly Nato nešli… velitel Baudyš tedy vtrhl do západního Německa vyvolat třetí světovou, aby Američani a&#160;vůbec všechny síly Atlantického paktu měli konečně vhodnou příležitost a&#160;záminku k&#160;sebeobraně, a&#160;dupli tak na krk sovětské komunistické hydře. A&#160;naši čeští a&#160;slovenští chlapci hrdinně vjížděli na tancích a&#160;bezzákluzových dělech i&#160;v&#160;gazicích přes hranice Západu a&#160;vykládali světu pravdu o&#160;komunistických zvěrstvech, aby se svobodný svět konečně rozhoupal, a&#160;ne nečinně přihlížel heroickému odporu Československa v&#160;oceánu násilnické sovětizace, ale svět se na Československo vybod, vysral a&#160;vykašlal.</p>
			<p class="MLP_text ParaOverride-1">Atlantický pakt si kvůli Československu nechtěl napjaté vztahy s&#160;Varšavskou smlouvou úplně rozházet, a&#160;tak se všichni se všemi dohodli a&#160;vhodili vzbouřence přímo do chřtánu sovětské hydry a&#160;situace našich hochů v&#160;útočných oddílech, co vjely do Německa, se změnila. Německé kulky začly našim chlapcům hvízdat kolem hlav a&#160;naši hoši marně ukazovali, že mají ruce nahoře a&#160;že přijeli ozbrojeni jen a&#160;jen ideou svobody… západoněmecká vojska a&#160;síly Atlantického paktu a&#160;američtí vojáci ze západoněmeckých základen teď hnali naše chlapce zpět k&#160;československým hranicím, kde ovšem již čekali Sověti s&#160;přehledem krotící vzbouřené Maďary a&#160;Poláky. A&#160;naše chlapce, kteří napadli Německo, aby vyvolali třetí světovou válku, teď Němci hnali zpátky k&#160;Rusům, a&#160;Rusové byli strašně rozezleni kvůli svým ztrátám, a&#160;tak si to naši hoši v&#160;krvavým mlýnu mezi Němci a&#160;Rusy pěkně vypili, ti co nebyli pobiti, se vzdávali, jen jeden jediný hrdinný český lev se nevzdal, totiž velitel Baudyš se svým oddílem speciálně vycvičených záškodníků… Po opětovném sovětském obsazení Prahy a&#160;hrdinské smrti státníka Dubčeka vyhlásilo Československo bezpodmínečnou kapitulaci diktovanou nejvyššími orgány Východní říše, jen Baudyš se svým oddílem ji nepřijal a&#160;skrývá se kdesi v&#160;nepřehledném vnitrozemí Československa. A&#160;gardové jednotky Východní říše posílené pořádkovými silami Atlantického paktu obemkly pevným prstencem vzpurné Československo a&#160;zachránily světu mír a&#160;udusily strašlivou třetí světovou válku v&#160;zárodku… A&#160;poddůstojníci i&#160;kapitán Jegorov teď jásali a&#160;tleskali, až se chalupa otřásala, a&#160;vyběhli ven a&#160;zvěstovali ostatním, že je konec… že je konečně mír!</p>
			<p class="MLP_text ParaOverride-1">Automatčíci křičeli radostí, a&#160;ti, kteří měli ocelové přilby, jimi mlátili do pancířů a&#160;ti, kteří měli čapky, je radostně házeli do vzduchu. Zvířata naší kolony se přidala k&#160;jásotu řičením a&#160;hýkáním a&#160;automatčík, který stál vedle mě, taky vyhodil čapku do vzduchu, a&#160;jak ji chytal, najednou se zapotácel a&#160;já koukal, jak mu z&#160;krku chlístla krev, a&#160;pak jsme slyšeli výstřel a&#160;další a&#160;pak: Vrauuu! a&#160;chalupa i&#160;s&#160;rozpálenou obrazovkou zmizela v&#160;ohni a&#160;dýmu, ze shluku jásajících automatčíků byla změť vlekoucích se, naříkajících těl… Koukal jsem, zda uvidím kapitána Jegorova, ale všichni se stáhli k&#160;tankům, a&#160;co nevidět hlavně tanků spustí blesky a&#160;já budu před útočníky zachráněn, anebo mě palba roztrhá… Skočil jsem po hlavě do křoví, viděl jsem, že okolo trosek chalupy, mezi mrtvými a&#160;raněnými, se teď rychle pohybují přikrčené stíny, musejí to být partyzáni, kteří provedli přepad, ale nevypadali jako partyzáni a&#160;i v&#160;houstnoucím soumraku mi bylo jasný, že nevypadají ani jako vojáci Československé lidové armády… vztyčil jsem se na loket a&#160;slabě jsem zavolal: Tady sem!</p>
		</div>
</body>
</html>