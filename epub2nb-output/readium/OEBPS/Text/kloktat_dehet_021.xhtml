<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>kloktat_dehet-18</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="kloktat_dehet-18" xml:lang="cs-CZ">
		<div class="Z-kladn--textový-r-meček">
			<p id="_idParaDest-17" class="MLP_uroven2_kapitola ParaOverride-1">15. Něznáju! Úkol Veselé písničky. <br/>Starost kapitána Jegorova. Mořská</p>
			<p class="MLP_text_bez1radku ParaOverride-1">Zdárně jsme dokončili čištění prostoru vesnice Luka a&#160;naše tanková kolona se opět hnula.</p>
			<p class="MLP_text ParaOverride-1">Stopy po cirkusu Hygea jsme již nenalezli, jízdu našich tanků světem doprovázely kletby a&#160;nářky Daga, přivázaného k&#160;pancíři čelního tanku.</p>
			<p class="MLP_text ParaOverride-1">Měl jsem mnoho práce s&#160;tlumočením. Překládal jsem kapitánu Jegorovovi české zprávy, a&#160;když jsem, schýlený k&#160;vysílačce tanku anebo kroutící knoflíky rádia ve stanu, zachycoval nepřátelské české vysílání, kapitán Jegorov se ke mně nakláněl a&#160;jeho starostlivý obličej krabatily vrásky.</p>
			<p class="MLP_text ParaOverride-1">Již prvního večera, kdy se naše kolona hnula z&#160;prostoru Luka, velitel Žinka v&#160;rádiu Svobodná Siřem oslovil kapitána Jegorova jménem a&#160;popisoval beznadějnou situaci izolovaných skupin okupantů v&#160;siřemském kraji a&#160;také popisoval beznadějný boj sovětských parašutistů bojujících o&#160;svůj život v&#160;křivolakých uličkách stalíci Čechaslavákii Prahy, neboť hrdinný státník Saša Dubček z&#160;podzemí Pražského hradu vyhlásil celostátní československou mobilizaci a&#160;horské oddíly slovenských karpatských orlů společně s&#160;lesními oddíly lvů české kotliny tiskly okupantské armády v&#160;kleštích, a&#160;velitel Žinka se radoval a&#160;jeho hlas duněl vítězstvím, a&#160;toho večera kapitán Jegorov udeřil pěstí do rádia a&#160;důrazně se mě otázal: Kdě étot vysilač?</p>
			<p class="MLP_text ParaOverride-1">Něznáju, řekl jsem.</p>
			<p class="MLP_text ParaOverride-1">To jsem neměl říkat, to kapitán Jegorov neměl rád.</p>
			<p class="MLP_text_bez1radku_-12-0- ParaOverride-1">Zprávy jsme poslouchali každý den. A&#160;kapitán Jegorov se chmuřil a&#160;kabonil, neboť povstání se rozhořelo.</p>
			<p class="MLP_text ParaOverride-1">Povstala Morava a&#160;Slezko. V&#160;Brně a&#160;Ostravě docházelo k&#160;prudkým pouličním bojům. Centrem brněnských povstalců se stal Petrov, který se proměnil v&#160;obrněnou baštu. Tradičně bojovní moravští mniši osvobození z&#160;komunistických táborů vytvořili s&#160;brněnskými občany Cyrilometodějskou občanskou družinu a&#160;tlačili okupanty ven z&#160;města. Bojovníci vyzdvihli mumie z&#160;brněnských katakomb a&#160;mumie ozbrojené nejmodernějšími zbraněmi z&#160;vyloupených skladů střežily barikády. Ve dne v&#160;noci, ozářeny plameny četných svic, vytvářely pohyblivé bitevní oltáře.</p>
			<p class="MLP_text ParaOverride-1">Polské vojenské svazy nasazené ve Slezku odmítly vykonat rozkazy sovětského velení. Hrdinství Poznaňské dělnické divize otřáslo zemí. Obklíčení důstojníci se i&#160;po dvoudenním bombardování odmítli dotknout bojové techniky a&#160;zaútočit na Československo. Sovětští palači, katani, oblečení do kožených zástěr, je decimovali. Polsko bylo na pokraji povstání a&#160;byl v&#160;něm vyhlášen výjimečný stav. Obrovskou aktivitu vyvíjela podzemní dělnická organizace Produktiwita.</p>
			<p class="MLP_text ParaOverride-1">Zpráv bylo tolik, že nás už jen mátly. Mně bylo chvílema všechno jedno. Kapitán Jegorov se stále vracel k&#160;vysílači svobodná Siřem.</p>
			<p class="MLP_text ParaOverride-1">Kapitán Jegorov se rozhodl vysílač Svobodná Siřem zničit.</p>
			<p class="MLP_text ParaOverride-1">Ve vysílači o&#160;naší bludné tankové koloně hovořili poměrně často. Kritizovali naši činnost a&#160;o&#160;našich střetech hovořili jako o&#160;ma­sakrech. Hovořili také o&#160;zavírání venkovanů do stodol, které pak shořely. Pro kapitána Jegorova muselo být udivující, odkud povstalci brali informace. Vysílač se zmiňoval i&#160;o&#160;pokladu skvostů, hodinek a&#160;kostelních klenotů v&#160;kapitánových pytlích.</p>
			<p class="MLP_text ParaOverride-1">Já neměl říkat: Něznáju! Ale co jsem mohl dělat?</p>
			<p class="MLP_text ParaOverride-1">Děsil jsem se dne, kdy kapitán Jegorov o&#160;mých oklikách zjistí konečně pravdu.</p>
			<p class="MLP_text ParaOverride-1">Vždyť některá místa jsme projeli již víckrát. Znovu jsme dlouhou oklikou dorazili do již vypáleného Strabova a&#160;projeli jsme Tomašínem a&#160;těch pár lidí&#160;– banditů, co Tomašín ještě bránilo, jsme nahnali do stodol.</p>
			<p class="MLP_text ParaOverride-1">Naše bludná kolona se motala krajem a&#160;z&#160;toho zabíjení lidí nám bylo všem špatně. Ale co se dalo dělat? Rusové byli sami v&#160;cizí zemi a&#160;já byl sám mezi nima. Co jsme mohli dělat?</p>
			<p class="MLP_text_bez1radku_-12-0- ParaOverride-1">Dagovi byla sňata pouta, ale kapitán Jegorov, rozezlený trpaslíkovou neschopností podat vysvětlení o&#160;osudu cirkusu Hygea, ho nechal přivázaného na laně a&#160;konec toho lana byl svěřen mně.</p>
			<p class="MLP_text ParaOverride-1">Seděli jsme na čelním pancíři, přidržovali se kovových součástek a&#160;obhlíželi kraj, plynoucí kolem nás. Usilovně jsme po cirkusu pátrali a&#160;vojáci měli své karty s&#160;obrazy cizokrajných zvířat pohotově.</p>
			<p class="MLP_text ParaOverride-1">Až tehdy jsem se od Daga dozvěděl o&#160;zvláštním úkolu tankové kolony Veselá písnička. Z&#160;nejvyšších míst sovětského vojenského velitelství byl kapitán Jegorov pověřen závažným úkolem vybudovat v&#160;Československu zázemí pro oddech a&#160;kulturu. Měl vytvořit bezpečné předpolí pro vzorový Socialistický cirkus. Jeho povinností bylo předvést Čechoslovákům i&#160;ostatnímu světu, že sovětské invazní jednotky nejsou žádné tlupy barbarů, ale že jsou předvojem právě té kulturnější části lidstva. Projekt Socialistického cirkusu měl být důkazem, že socialističtí cirkusoví umělci jsou znalci nejjemnějších divadelnických fines a&#160;také nejhumánnější drezúry cizokrajné zvěře.</p>
			<p class="MLP_text ParaOverride-1">Pochopitelně, rozčiloval se trpaslík, nikdo nemůže čekat, že na tancích Sověti povezou knihovny. Ale jaké jiné zařízení slouží k&#160;využití volného času mas a&#160;ke vzdělávání mas více než cirkus?</p>
			<p class="MLP_text ParaOverride-1">Já to nevěděl a&#160;v&#160;žádném cirkusu jsem nikdy nebyl, tak jsem mlčel.</p>
			<p class="MLP_text ParaOverride-1">Výborné sovětské myšlení je napájeno z&#160;mocného zdroje těch nejvýchodnějších filozofických systémů, které předjímají celosvětovou říši tvořenou sbratřenými zvířaty a&#160;lidmi. Do nové světové říše, jíž jsme předvojem, budou patřit i&#160;stroje, pravil Dago a&#160;lehce praštil pěstí do tanku. V&#160;nové světové Východní říši už nikdo nikdy nebude ponižovat a&#160;zotročovat člověka, zvíře nebo stroj, vysvětlil mi Dago. A&#160;prostorná cirkusová šapitó mohou také dobře posloužit k&#160;hromadným přísahám věrnosti Sovětskému svazu, rozohňoval se trpaslík.</p>
			<p class="MLP_text ParaOverride-1">Dál jsem se dozvěděl, že východoněmecký cirkus je páteří celého projektu Socialistického cirkusu. Do prostoru zabezpečeného jednotkou kapitána Jegorova se měly postupně nastěhovat cirkusy všech pěti států, podílejících se na invazi do Československa. Hroch nalezený v&#160;studni byl například prvním hrochem narozeným v&#160;zoologické zahradě bratrské Maďarské lidové republiky. A&#160;žirafa byla hvězdou pověstného Varšavského varieté. Základem celého cirkusového sboru ovšem měl být východoněmecký cirkus Hygea se svými kraso­jezdkyněmi, nejkrásnějšími ženami světa, a&#160;také s&#160;komiky, protože němečtí komici jsou nejvtipnější na světě, řekl Dago, abych to věděl.</p>
			<p class="MLP_text ParaOverride-1">Ale zdá se, že věc je ztracena, krčil Dago smutně nosem. Vypadá to, že cirkus byl českými bandity rozprášen. Je to veliká škoda! Čeští zatvrzelci jsou sami proti sobě, pokračoval Dago. Přicházejí o&#160;velkou, radostnou podívanou a&#160;navíc budou celému civilizovanému světu pro ostudu. Zvířat je mi velmi líto, tvrdil Dago, ale cvičených lidí, kteří se ztratí v&#160;hrozných Čechách, zrovna tak. Nejméně se Dago obával o&#160;polské mágy, ti se musí v&#160;Kupeckém lese cítit jako doma, ale co se týče osudu východoněmeckých artistek a&#160;krasojezdkyň… kdykoli Dago vyl, musel jsem ho přiškrtit lanem.</p>
			<p class="MLP_text ParaOverride-1">A&#160;nemám se prý kapitánu Jegorovovi divit, že je poslední dobou tak vzteklý, má velikou starost, poučoval mě Dago, pokud svůj úkol totiž nesplní, čeká ho trestný tribunál.</p>
			<p class="MLP_text ParaOverride-1">Cože, zbystřil jsem, protože slovo tribunál jsem dobře znal.</p>
			<p class="MLP_text ParaOverride-1">No jo, zasmál se chmurně skrček Dago. Pude na Sibiř, do trestnýho lágru. Na dvacet let, napořád. Nebo dostane kulku.</p>
			<p class="MLP_text ParaOverride-1">A&#160;Dago zmlknul. Vypínal velkou hlavu na tenkém krčku, asi dával pozor, zda se houští a&#160;křoviny Kupečáku nerozvlní zvířecím po­hybem.</p>
			<p class="MLP_text ParaOverride-1">Koukal jsem na svoje nohy, které vedle těch skrčkových nožiček visely z&#160;tanku, sledoval jsem zašpendlené a&#160;ohrnuté rukávce tankistické bundy, doufal jsem totiž, že jsem snad možná zase o&#160;kousek povyrostl. Musim si to dětství odbýt co nejdřív, umiňoval jsem si během drkotavé jízdy našeho tanku po silničce mezi Kupečákem a&#160;polema plnýma prachu, kde tohoto léta nic nerostlo, tiskl jsem se k&#160;čelnímu pancíři a&#160;čekal, až dětství skončí.</p>
			<p class="MLP_text_bez1radku_-12-0- ParaOverride-1">Kapitán Jegorov byl stále zakaboněný, večer mi sice nohy svazoval a&#160;ráno rozvazoval, ale choval se ke mně pěkně, na automatčíky však často štěkal úsečné povely a&#160;stále častěji hovořil o&#160;stavu zásob našich pohonných hmot a&#160;velmi často triedrem zaměřoval obzor a&#160;také zkoumal mé mapy a&#160;mně bylo jasné, že hledá Siřem, neboť štvavá siřemská vysílačka ho rozčilovala ze všeho nejvíc.</p>
			<p class="MLP_text ParaOverride-1">To kvůli pravidelným hlášením o&#160;našem pohybu jsme nacházeli tolik nápisů azbukou, hanlivých a&#160;posměšných, zraňujících hrdost kapitána Jegorova, a&#160;jen a&#160;jen kvůli štvavým hlášením jsme byli vystaveni útokům ze zálohy.</p>
			<p class="MLP_text ParaOverride-1">Toho dne byl na čelním pancíři usměvavý Kantarija i&#160;rozvážný Timoša a&#160;Kantarija zrovna spustil veselou písničku o&#160;děvočkách, letní slunce nám pálilo do obnažených hlav a&#160;čerstvý vánek naší jízdy nás ochlazoval, a&#160;tu jsme za zatáčkou spatřili dva čmárače.</p>
			<p class="MLP_text ParaOverride-1">Chlapíci právě čmárali štětci, ze kterých kanula černá barva, na bílou zeď: Jegorov je zloděj a&#160;vra&#160;– nedopsaný nápis byl přímo pod obrazem Čechie, která se na přijíždějící okupanty zle mračila, její bojovně rozcuchaný vlasy se jak živí hořící hadi smykaly po zdi. Čmárači by málem nápis dokončili, jenže tentokrát automatčíci neslyšně běželi před tanky, takže zatímco tanky rachotily po silnici, naši muži v&#160;polních maskovacích uniformách se už míhali mezi staveními a&#160;oba čmárače chytli.</p>
			<p class="MLP_text ParaOverride-1">Slezl jsem do tanku, abych nemusel tlumočit, ale tlumočit jsem musel.</p>
			<p class="MLP_text ParaOverride-1">Češi odmítali mluvit, jen jeden vzkřikl, že chce zemřít za svobodu, i&#160;když se ho na to kapitán Jegorov neptal.</p>
			<p class="MLP_text ParaOverride-1">Kapitán se ptal, kde mají velitelství, kudy na Siřem a&#160;podobně, ale oni říkali: Něznáju.</p>
			<p class="MLP_text ParaOverride-1">Pak si ten druhý Čech na prsou roztrhl košili a&#160;vykřikl, že chce taky zemřít za svobodu. Kapitán Jegorov pokývl, automatčíci čmáraly odvedli na dvůr a&#160;tam je zastřelili.</p>
			<p class="MLP_text ParaOverride-1">Tank pásem rozdrtil kýble s&#160;barvou, barva na štětcích, co se válely po zemi, se ve slunečním žáru spekla, vypadala jak asfalt, nebyla k&#160;ničemu.</p>
			<p class="MLP_text_bez1radku_-12-0- ParaOverride-1">Popsaný dům je vesnická škola s&#160;vyraženými dveřmi a&#160;vysklenými okny, vypadá to, že v&#160;domě se bojovalo, strop v&#160;jedné třídě je provalený, všude jsou haldy suti, ale ke krátkému odpočinku se budova hodí.</p>
			<p class="MLP_text ParaOverride-1">Před školou je socha válečníka Václava. Václav má výstroj a&#160;výzbroj starého typu, kopí a&#160;meč a&#160;štít, je to náš český patron, záštita všeho křesťanstva, to mi kdysi sestry vysvětlily. Na podstavci sochy je velkými písmeny napsáno: Nedej zahynout nám ni budoucím, a&#160;když kapitánovi přeložím i&#160;tenhle nápis, jen pokrčí rameny.</p>
			<p class="MLP_text ParaOverride-1">Vesnice vypadá liduprázdně.</p>
			<p class="MLP_text ParaOverride-1">Poddůstojníci určili hlídky, a&#160;kdo mohl a&#160;chtěl, posedal do chládku a&#160;stínu školní budovy.</p>
			<p class="MLP_text ParaOverride-1">Asi jsem na chvíli usnul, protože když jsem otevřel oči, byl jsem ve třídě s&#160;provaleným stropem sám, jen na stupínku u&#160;tabule dřepěl kapitán Jegorov.</p>
			<p class="MLP_text ParaOverride-1">Na podlaze třídy se válej knížky, roztrhaný učebnice, v&#160;rohu je hadrovej chumel, a&#160;to jsou červenomodrobílý československý vlajky. Jak pelech, ve kterým si někdo na jednu noc ustlal.</p>
			<p class="MLP_text ParaOverride-1">Kapitán z&#160;hromady na podlaze bere tlustou knihu, listuje v&#160;ní a&#160;pak pečlivě a&#160;se zaujetím prohlíží stránku za stránkou. Na stále zakaboněné a&#160;kolomazí začerněné tváři našeho velitele je nyní patrný smutný úsměv. Kapitán Jegorov jednotlivé stránky trhá, mačká a&#160;odhazuje. Vstane, a&#160;ač jindy rázný, pomalu odchází ze třídy.</p>
			<p class="MLP_text ParaOverride-1">Kniha je Brehmův život zvířat a&#160;každý ten vytržený a&#160;odhozený list je zvířecím portrétem.</p>
			<p class="MLP_text ParaOverride-1">Myslím na to, co mi řekl Dago a&#160;co se stane, jestliže kapitán Je­gorov svůj cirkusový úkol nesplní. Procházím třídou na chodbu a&#160;jdu dozadu a&#160;tam je okýnko a&#160;já vidim Kupečák. Tudy bych mohl zdrhnout. Jo, k&#160;lesu je to blízko.</p>
			<p class="MLP_text ParaOverride-1">Dago mluvil o&#160;tribunálu a&#160;já teď myslím na starou pohádku o&#160;Fedotkinovi, co nám vykládal náš velitel, co jsme ho s&#160;Margašem zabili, a&#160;říkám si: To teda ne! Já do žádnýho gulagu zasranýho se svým kapitánem nejdu, ani náhodou. Když tatínkové bojujou, tak do toho děti musej s&#160;nima, to je jasný, ale o&#160;trestních barácích v&#160;mrazivé Vorkutě jsem slyšel dost a&#160;dost. Tam mě nikdo nedostane ani za zlatý prase. Musim zdrhnout.</p>
			<p class="MLP_text ParaOverride-1">Kdybych ale kapitánu Jegorovovi utekl špatně a&#160;on by na mě zas nějak narazil, už by na mě hodný nebyl, určitě ne. A&#160;že si při zdrhání musím dát bacha i&#160;na povstalce, to je jasný. Vím, že musím zdrhnout. Potíž je v&#160;tom, že znám jen svět svých map. A&#160;teď netuším, jak se z&#160;něj dostat.</p>
			<p class="MLP_text_bez1radku_-12-0- ParaOverride-1">Chvilku odpočinku náhle rozbily tlumený výkřiky automatčíků a&#160;prapodivný skřípot, rozléhající se dosud klidným letním odpo­lednem. Vyrazím z&#160;třídy.</p>
			<p class="MLP_text ParaOverride-1">Naši automatčíci s&#160;napřaženými zbraněmi před sebou ženou dva otrhance. A&#160;boudu na kolečkách. Boudu vleče oslík. Jeden otrhanec sedí na oslíkovi, který přes všechen ten řev okolo klidně kráčí. Druhý otrhanec oslíka rve za postroj ke kapitánu Jegorovovi a&#160;skupince poddůstojníků.</p>
			<p class="MLP_text ParaOverride-1">Bouda vypadá trochu jako venkovský záchod až na to, že je pest­ře pomalovaná. Poddůstojníci shluklí v&#160;obranném klubku kolem kapitána Jegorova sklopili své pobočné zbraně. Všichni zíráme. V&#160;pestrých čmáranicích, kterými je bouda pokrytá, rozpoznám mořský výjev. Znám moře a&#160;jeho okolí, tedy písečné pláže a&#160;palmy a&#160;nad mořskou hladinu vykukující obludy z&#160;obrázků v&#160;Katolické dějepravě. Podobnými výjevy je pomalovaná i&#160;bouda, až na to, že v&#160;písku vedle palem leží nahá ženská. Čechie to není, to teda ne.</p>
			<p class="MLP_text ParaOverride-1">Oslík se zarazil. Chlápek, který na něm seděl, seskočil, oba chlápci před vzpřímenou postavou našeho kapitána padli do kleku a&#160;se vztaženýma pažema něco brebentěj.</p>
			<p class="MLP_text ParaOverride-1">Nikdo z&#160;nás přihlížejících by se nedivil, kdyby kapitán považoval útok boudy za zákeřnou českou lest a&#160;chlapíky i&#160;s&#160;oslíkem by na místě zastřelil.</p>
			<p class="MLP_text ParaOverride-1">Kapitán Jegorov se však pousmál a&#160;vzkřikl: Vy artisti? Éto cirk?</p>
			<p class="MLP_text ParaOverride-1">A&#160;kapitán Jegorov se ihned vydal k&#160;prkenným dveřím pomalované boudy.</p>
			<p class="MLP_text ParaOverride-1">Drzost otrhanců je ale obrovská. Oba pořád mávaj rukama, něco drmolej a&#160;uctivě, ale důrazně našemu kapitánovi zabraňují vstoupit.</p>
			<p class="MLP_text ParaOverride-1">Ilja! houkne na mě kapitán a&#160;já jdu tlumočit.</p>
			<p class="MLP_text ParaOverride-1">Ale já jim nerozumím! A&#160;nemluvěj se mnou! Koukaj na mě a&#160;myslím, že česky rozuměj! Ale nemluvěj! Zkoušim na ně teda porůznu trosky těch jazyků pronárodů, co jima malý kluci v&#160;Siřemi prořvávali noce. A&#160;kapitán Jegorov podupává. A&#160;už to trvá moc dlouho, a&#160;když chci rozpřáhnout ruce a&#160;oznámit kapitánovi, že jazyk těchhle lidí neznám, ten, co seděl na oslíkovi, ten, co má přes snědou tvář jizvu, dloubne do toho druhýho a&#160;povídá: Tomudle to povíme, a&#160;mně povídá: Seš ze Siřemi, kuku? Z&#160;pasťáku?</p>
			<p class="MLP_text ParaOverride-1">Já málem omdlim.</p>
			<p class="MLP_text ParaOverride-1">Takhle mluvěj jen siřemský kucí. Seš Siřemák, viď?</p>
			<p class="MLP_text ParaOverride-1">Jo!</p>
			<p class="MLP_text ParaOverride-1">Tak jim řekni, že sme Bulhaři, dělej, a&#160;v&#160;budce tajdlenc že je Mořská panna sedmi oceánů. Pro pány, ju?</p>
			<p class="MLP_text ParaOverride-1">Jasně, řeknu a&#160;nějak to Jegorovovi přeložim.</p>
			<p class="MLP_text ParaOverride-1">Á, balgarskije bratja, raduje se kapitán a&#160;všichni poddůstojníci taky a&#160;hned se dožadujou prohlídky Mořský panny, to je jasný.</p>
			<p class="MLP_text ParaOverride-1">A&#160;kapitán se ptá, kde že je zbytek cirkusu.</p>
			<p class="MLP_text ParaOverride-1">A&#160;ti dva otrhanci se usmívaj… Už je nestřežej vojáci v&#160;maskačích, orúžije mířej k&#160;zemi, poddůstojníci se pochechtávaj a&#160;strkaj pobočný zbraně do pouzder a&#160;do rukávů a&#160;za opasky a&#160;do holínek, jak je kdo nosí, a&#160;otrhancům je jasný, že je líp, tak se radujou, a&#160;jizvatej na mě mrká a&#160;povídá a&#160;já překládám a&#160;vysvětluju, že bulharští artisté prchli při ofenzivě českých band a&#160;probíjejí se teď vnitrozemím na svou pěst, a&#160;kde je jejich balgarskij cirk, bohužel nevědí a&#160;netuší, ale jsou šťastni, že mohou být k&#160;službám hrdinné sovětské armádě, a&#160;teď kapitán Jegorov drobátko ztuhne, protože ti dva otrhanci začnou povídat, že za produkci Mořské panny berou marky, leva, zlotý, forinty, ruble, berou prachy všech pěti armád, to je jim úplně jedno, a&#160;Mořský, tý že je jedno úplně všechno.</p>
			<p class="MLP_text ParaOverride-1">Začerněná tvář kapitána Jegorova ztuhla, a&#160;to poznám jen já a&#160;poddůstojníci, otrhanci ne, to kvůli té kolomazi proti komárům. Kapitán Jegorov má ještě jednu otázku.</p>
			<p class="MLP_text ParaOverride-1">Ptá se, zda balgarskije braťja znajut, kudy daroga na Siřem.</p>
			<p class="MLP_text ParaOverride-1">A&#160;oba otrhanci se vesele překřikujou, že jo, že jasně a&#160;že hnedlinko tam sme! A&#160;přejí si páni důstojníci teda spatřit jejich produkci?</p>
			<p class="MLP_text ParaOverride-1">A&#160;já tlumočim.</p>
			<p class="MLP_text ParaOverride-1">A&#160;kapitán Jegorov se opět usmívá.</p>
			<p class="MLP_text ParaOverride-1">A&#160;já vím, že jsem ztracen, protože já do Siřemi nechci.</p>
			<p class="MLP_text ParaOverride-1">Otrhanci teď s&#160;pomocí automatčíků stěhují boudu na kolečkách do třídy, oslíka nechaj venku a&#160;ve školní třídě zřejmě probíhaj důležitý přípravy a&#160;rozradostnělý poddůstojníci se pošťuchujou kolem mlčícího kapitána Jegorova, všichni maj obrovskou radost, že nalezli další součást Socialistického cirkusu, vždyť za každým ohybem české země čeká na naši kolonu jen a&#160;jen válčení, a&#160;pak najednou úžasná salta a&#160;přemety trpaslíka Daga a&#160;teď tu mají dokonce Mořskou pannu až z&#160;Bulharska.</p>
			<p class="MLP_text ParaOverride-1">Všichni se těší na produkci.</p>
			<p class="MLP_text ParaOverride-1">První jde kapitán Jegorov. A&#160;je ve třídě, nějakou dobu tam je, poddůstojníci se všelijak pošťuchují a&#160;tu si jeden přeleští vojenský opasek slinou a&#160;druhý si zaryje hřebínkem do vlasů a&#160;tu a&#160;tam některý z&#160;nich smyl kolomaz i&#160;s&#160;nánosem pobitých komárů a&#160;vystavuje slunci zrůžovělou usmívající se tvář… Prostí vojíni se taky těšej, vědí, že na ně po poddůstojnících přijde řada… A&#160;ti, na které právě vybyla hlídka, si dobírají ty, co půjdou před nima… a&#160;je v&#160;tom dohadování spousta dobromyslného vojáckého pošťuchování a&#160;žertování, jak je v&#160;úlevných chvílích při záblescích běžného života v&#160;naší tankové koloně zvykem… A&#160;kapitán Jegorov vyjde ze třídy, pořád se usmívá, a&#160;přes rameno štěkne na poddůstojníky povel, ať po produkci bulharské soudruhy zařadí do kolony!</p>
			<p class="MLP_text ParaOverride-1">Teď jdou do třídy poddůstojníci, jeden po druhém, a&#160;jsou tam a&#160;vycházejí… Trvá to hodně dlouho, a&#160;tak není divu, že prostí automatčíci a&#160;tankisti a&#160;řidiči náklaďáčků jsou už šíleně zvědaví a&#160;rozrušení a&#160;podupávaj a&#160;utvořej frontu a&#160;čekaj, a&#160;je jich moc, přes všechny naše ztráty mi připadá, že je nás v&#160;naší tankové koloně pořád hodně… To asi kvůli tomu, že já se na řadu dostanu úplně poslední.</p>
			<p class="MLP_text ParaOverride-1">Smráká se, ve třídě je šero, budka na kolech je otevřená, kolem je našlapáno, načvachtáno vojenskýma botama, nakouknu do budky, ve vaně plné pěny vidím holku, má vlasy všude po obličeji, mumlá si a&#160;sténá, ta tu ráda zřejmě neni, to asi ne… Došlo mi, že holka ve špinavý pěně je kurva a&#160;o&#160;kurvách vykládali kluci v&#160;domově Domově, že kurvy jsou na tulení nejlepší, a&#160;já jsem udivený, protože můj pták v&#160;kalhotech je najednou obrovský jako tehdy u&#160;stodoly… Když si ale uvědomím, že bych měl poprvé s&#160;ženskou stříkat semeno ve vaně plné semene sovětských tankistů a&#160;automatčíků, tak mi pták zas klesne, koukám na holku v&#160;šeru vlhký, zacákaný boudy a&#160;ona na mě taky koukne a&#160;mě najednou zamrazí… Kdyby tahle holka měla teplákovku a&#160;šátek a&#160;čepici…! a&#160;běžela proti mně v&#160;holinách na dvoře…! Nemá žádný šaty, ani žlutý, ani červený, ani zelený, kdepak, to jen ta bouda je strašně zmalovaná, holka leží ve vodě nahá, vidím jí ramena a&#160;koukám po rukách, má je přivázaný… má rozpažený ruce, je v&#160;tý vaně přivázaná, aby ve vodě ležela.</p>
			<p class="MLP_text ParaOverride-1">Co mám říct? Nevim. Tak řeknu: Jak se máš? Česky, to je jasný.</p>
			<p class="MLP_text ParaOverride-1">Pohne hlavou, ve vaně plný pěny to šplouchne, vidim, jak hejbe rtama, chce něco říct a&#160;nakonec z&#160;ní vypadne jediný slovo, zašeptá: Siaz. A&#160;já hned řeknu: Čechie! a&#160;už se sápu do vany a&#160;tahám ji pryč, ale je přivázaná. Lítám po třídě z&#160;rohu do rohu, ale nic nenajdu, tak zas vlítnu k&#160;holce a&#160;hryžu do provazu, koušu do něj a&#160;jde to, je to hotový, druhej rozvážu rukama, jde to! Ona sotva stojí, crčí z&#160;ní voda a&#160;je nahá, stydim se, neni čas… Popadnu v&#160;rohu ty vlajky, tam nic jinýho neni!, ona jednu omotá přes sebe a&#160;už jdem třídou a&#160;chodbou dozadu a&#160;tam je okýnko, pomůžu jí, holka v&#160;okýnku se nahne a&#160;na chvilku přiloží svou tvář na mou a&#160;já cejtim, jak pod kolomazí rudnu… Myslim, že ta se už do lesa dostane.</p>
			<p class="MLP_text ParaOverride-1">Vracim se do třídy a&#160;jdu k&#160;boudě a&#160;tam je jizvatej a&#160;zkoumá provazy a&#160;je skleslej a&#160;kbelík teplý vody, kterej nes do vany, vyleje na podlahu a&#160;obrátí ho a&#160;sedne si na něj a&#160;řekne: Tos tomu dal!</p>
			<p class="MLP_text ParaOverride-1">Povim kapitánovi, že nejste Bulhaři, a&#160;dete ke zdi, říkám.</p>
			<p class="MLP_text ParaOverride-1">Tos tomu dal, ty kuku, povídá zas jizvatej.</p>
			<p class="MLP_text ParaOverride-1">A&#160;mě něco napadne, a&#160;tak se ho hned zeptám: A&#160;znáte Joše?</p>
			<p class="MLP_text ParaOverride-1">Jasně že známe Joše, povídá jizvatej, dem z&#160;jeho chajdy, ale bohužel sme se připletli do války mezi všema těma debilama, a&#160;tak děláme cirkus, protože cirkusáky pouštěj všude, a&#160;sme Bulhaři, protože tak nemusíme mluvit ani rusky, ani česky, a&#160;co to říkal ten vojenskej šéf vo vobrovským cirkusu, co ho hledá? To by bylo terno!</p>
			<p class="MLP_text ParaOverride-1">Mám chuť se ho zeptat na tu holku a&#160;taky nemám.</p>
			<p class="MLP_text ParaOverride-1">Tu sme sebrali po cestě, povídá jizvatec sám. Voni vojáci našli nějakou holčičí schovku, ale tahle jim zdrhla. Tak sme ji zachránili.</p>
			<p class="MLP_text ParaOverride-1">Zachránili, jo? povídám já.</p>
			<p class="MLP_text ParaOverride-1">Ňák si to už přeber, kuku. Teď už musíme zůstat s&#160;kolonou. Řek­nem, že spí nebo že je nemocná, prostě boudu nevotevřem, no.</p>
			<p class="MLP_text ParaOverride-1">Tak jsme se domluvili.</p>
			<p class="MLP_text ParaOverride-1">A&#160;ráno naše kolona vyrazila na Siřem.</p>
		</div>
</body>
</html>