<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>kloktat_dehet-7</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="kloktat_dehet-7" xml:lang="cs-CZ">
		<div class="Z-kladn--textový-r-meček">
			<p id="_idParaDest-6" class="MLP_uroven2_kapitola ParaOverride-1">5. Slibuju! Práce začala. <br/>V&#160;zimě se nezdrhá</p>
			<p class="MLP_text_bez1radku ParaOverride-1">Druhý den začalo první jitro nového života a&#160;pan Vyžlata byl všude.</p>
			<p class="MLP_text ParaOverride-1">A&#160;dali jsme se do čištění.</p>
			<p class="MLP_text ParaOverride-1">A&#160;velitel kontroloval náš domov.</p>
			<p class="MLP_text ParaOverride-1">Malý kluci si dokonce mysleli, že je tu víc stejných pánů, protože pan Vyžlata byl v&#160;jídelně třídě, když jsme mysleli, že kontroluje první patro, a&#160;pak se objevil v&#160;kuchyni, když jsme mysleli, že zkoumá sklep, a&#160;když jsme si šli dát čouda k&#160;letadlovýmu obrazu do třetího patra, tak se najednou objevil přímo před náma, jako by na nás čekal v&#160;balících papíru, vytrh Pátovi vajgla a&#160;hodil vajgla na zem, ale nedup na něj.</p>
			<p class="MLP_text ParaOverride-1">Povídá: Čím bys chtěl být, chlapče?</p>
			<p class="MLP_text ParaOverride-1">Páta se směšně zašklebil a&#160;mnohej z&#160;nás se uchecht, protože sestrám na tuhle otázku každej odpověděl, že sirotkem, takže se ne­ptaly.</p>
			<p class="MLP_text ParaOverride-1">Nejradši bych byl kaubojem z&#160;kaubojskýho ranče, pane.</p>
			<p class="MLP_text ParaOverride-1">Už není pánů. Oslovuj mne veliteli. Rozuměno?</p>
			<p class="MLP_text ParaOverride-1">Chtěl bych bejt kaubojem, veliteli.</p>
			<p class="MLP_text ParaOverride-1">Velitel Vyžlata stejně jako my sledoval, jak z&#160;vajglu v&#160;haldě papíru jde slabounkej kouř, ale nezašláp ho, povídá: Aha. A&#160;už jste někdy někdo viděl cikánského kauboje? Ty jsi totiž, hochu, tak trochu cikán, že?</p>
			<p class="MLP_text ParaOverride-1">Páta byl nasranej, to bylo vidět.</p>
			<p class="MLP_text ParaOverride-1">Pozor! Velitel Vyžlata zařval tak, že jsme ztuhli všichni, nejen Páta.</p>
			<p class="MLP_text ParaOverride-1">Tak aby bylo mezi námi jasno! Jste ti nejzanedbanější hoši v&#160;celém Československu. Rozuměno? Jste synové syfilitiků, alkoholiků a&#160;vrahů, kurev a&#160;cizinců. A&#160;navíc jste zničeni tmářskou výchovou. Ale to vše se změní. Vidíte ten oheň, chlapci?</p>
			<p class="MLP_text ParaOverride-1">To jsme se teda koukali, protože zpod dýmu vyšlehl plamínek. Myslíte, že se toho ohně leknu? I&#160;ne, já prošel jinačími ohni, chlapci. Četli jste tato lejstra? Velitel Vyžlata kopal do ohýnku další papírový kupky. Jistěže ne, jsou psány jazyky mrtvými pro budoucnost, a&#160;proto musí pryč. Však to tady spolu vyčistíme! zařval najednou velitel, až jsme se lekli, a&#160;přihodil na ohýnek další hrstku papírů. Prskavý plamínky je schlamstly… už ho žahaly do rukou.</p>
			<p class="MLP_text ParaOverride-1">Hoši, všichni nad vámi zlomili hůl a&#160;já tu hůl sebral! A&#160;chci pro vás něco udělat! Byl jsem jako vy… opuštěný, zatvrzelý hoch, byl jsem ubohý bezprizórnyj, ale ujali se mne vojáci stalinské Létající brigády, nabídli mi přátelství a&#160;ze mne se stal syn pluku, syn palká, a&#160;byl jsem zachráněn, a&#160;tak budete zachráněni i&#160;vy… Nehýbej se bez povelu, ty tam…! A&#160;Dýha, který chtěl zadupnout ohníček, uskočil, mně ten čmoud vlez do nosu, tak jsem strašně kejchnul.</p>
			<p class="MLP_text ParaOverride-1">Hoši! vykřikl velitel Vyžlata, ten oheň mezi námi bude hořet až do konce, dokud mi něco neslíbíte… Dostanete vzduchovky, tepláky, ešusy, kompasy, když mi slíbíte přátelství… A&#160;když ne, uhořme!</p>
			<p class="MLP_text ParaOverride-1">Stáli jsme tam… Dýha, Páta a&#160;já… a&#160;ještě někdo tam byl, ale už nebylo pořádně vidět, ani na velitele Vyžlatu ne, stál u&#160;dveří, ale mezi dveřma a&#160;jím byl oheň a&#160;začal se rozlejzat, a&#160;pak jsem viděl tvář velitele Vyžlaty přímo před svou tváří, naklonil se přes oheň a&#160;říká: Slibuješ? Ano, vyjek jsem, a&#160;pak slyším Dýhu, jak řve: Slibuju! a&#160;Páta zaječel: Jo! a&#160;další volali: Slibuju! Slibuju! a&#160;do toho slyšíme pana Vyžlatu: Dobře hoši, tedy haste!</p>
			<p class="MLP_text ParaOverride-1">Skočili jsme na papíry, dupali po nich, dusili jsme plameny, jak to šlo, a&#160;najednou slyšíme: Hšššš… všechny nás pocákal proud něčeho bílýho, patro bylo plné dýmu, a&#160;když jsme dým se strašným kašlem rozháněli rukama, tak vidíme pana Vyžlatu, jak má v&#160;ruce malej červenej buben, z&#160;kterýho stříká bílej proud a&#160;hasí rozlejzající se oheň, a&#160;velitel Vyžlata se smál: Jistě neznáte nejmodernější požární techniku, chlapci, ale i&#160;to se změní… běžte ven!</p>
			<p class="MLP_text ParaOverride-1">Poloudušený jsme klopýtali do patra a&#160;po schodech dolů. Před domovem Domovem stáli vyjevený dlouhokošiláči, Mariáni i&#160;ostatní Psanci a&#160;čuměli na nás. Já šel poslední a&#160;slyším Bajzu: Vole, ste jak duchové, vole, a&#160;někdo jinej povídá: My sme mysleli, že ste mrtví.</p>
			<p class="MLP_text ParaOverride-1">Ano, řekl velitel Vyžlata, který najednou stál ve dveřích. Byli mrtví, ale dali svůj slib, a&#160;teď jsou hoši s&#160;novým životem. A&#160;to vás čeká všechny.</p>
			<p class="MLP_text_bez1radku_-12-0- ParaOverride-1">A&#160;začala nám práce. Než jsme se mohli pustit do čištění pater od mrtvých jazyků, museli jsme se seřadit a&#160;spočítat, aby velitel Vyžlata věděl, kolik nás je. Nám tohle bylo jedno.</p>
			<p class="MLP_text ParaOverride-1">Teď jsme my, trenýrkáři, museli lovit všelijak zaběhlý, poztrácený a&#160;poschovávaný mrňouse, a&#160;ti byli všude… některý buleli a&#160;dovolávali se sester a&#160;některý byli podělaný a&#160;jiný řvali hlady.</p>
			<p class="MLP_text ParaOverride-1">My starší roztopili kuchyňský kamna a&#160;myli mrňouse i&#160;sebe a&#160;ve­litel Vyžlata otevřel skříň klíčem z&#160;kovového kruhu a&#160;tam byly hromady darovaných šatů od českých dětí v&#160;pytlích, a&#160;tak jsme lítali po patrech a&#160;lovili malý a&#160;tahali je do kuchyně… každýho ubulenýho, posranýho, zmítajícího se dlouhokošiláče jsme dovlekli ke kamnům a&#160;umyli mu zadek a&#160;ksicht a&#160;dostal převlečení. Karel krájel chleby a&#160;Páta lil čaj do hrnků. Výborně, hoši! chválil nás velitel Vyžlata, a&#160;možná kvůli tomu, že jsem byl nejmenší trenýrkář, a&#160;taky kvůli tomu, že já v&#160;tom byl zkušenej, tak jsem podělance musel mejt já a&#160;smrděl jsem, a&#160;když jsme našli hnízdo tří spících dlouhokošiláčů mezi haldama papíru a&#160;řevem je vzbudili, ať se jdou umejt a&#160;najíst, a&#160;hnali jsme je po schodech, tak zas tam stál velitel Vyžlata a&#160;říká: No vida, hoši, já zdvihnul tu hůl, co nad váma zlomili, a&#160;dobře jsem udělal! A&#160;pak jsme běhali a&#160;se staršíma dlouhokošilákama sbírali papíry a&#160;kusy knih, který napadaly nebo byly naházený do druhýho a&#160;prvního patra, a&#160;dělali z&#160;nich kupky. A&#160;dobře jsme viděli pana Vyžlatu, jak je s&#160;novým klukem v&#160;jídelně třídě a&#160;co tam novej kluk dělá. Dýha řekl: Von tam přes Kristuse šmejdí mokrym hadrem. A&#160;Mikušinec řekl: Von ten novej kluk, Iljo, vypadá jako ty! Hm! říkám. Nemáš eště někde ňáký bráchy? Krčim ramenama, jako že je mi to fuk, ale v&#160;těch ramenech mi mravenčí. Koukáme na novýho kluka, co má vlasy jako já a&#160;nos jako já a&#160;voči jako já.</p>
			<p class="MLP_text ParaOverride-1">Mnohý z&#160;nás pořád myli a&#160;počítali řady dlouhokošiláků a&#160;jiný z&#160;nás velitel Vyžlata dovedl k&#160;další skříni a&#160;klíčem z&#160;kruhu ji otevřel a&#160;rozdal nám rejžáky a&#160;hadry… Drhli jsme a&#160;myli podlahy v&#160;patrech a&#160;nakukovali do jídelny… Viděli jsme, jak novej kluk štětkou jezdí po ksichtě Kristapána.</p>
			<p class="MLP_text ParaOverride-1">Pak velitel Vyžlata vyslech naše hlášení, že dlouhokošiláci naplňujou kuchyň a&#160;spokojeně jedí a&#160;že některý usnuli rozvalený u&#160;kamen na dekách, že kuchyň se postupně stala táborem dlouhokošiláků… a&#160;pak jsme uslyšeli ryk a&#160;velitel běžel do jídelny třídy a&#160;některý z&#160;nás běželi za ním.</p>
			<p class="MLP_text ParaOverride-1">V&#160;jídelně třídě se Šklíba a&#160;Martin rvali s&#160;novým klukem a&#160;rozkopávali mu plechovky, byly to plechovky s&#160;bílou barvou… Ze svaté malby v&#160;jídelně třídě mnoho nezbývalo, Kristus i&#160;se svou matkou byli skoro zabílení… Velitel Vyžlata popad Šklíbu i&#160;Martina každýho za ucho a&#160;povídal: Copak? A&#160;Šklíbá povídá: My chcem zpátky sestry i&#160;Krista… A&#160;velitel Vyžlata legračně chytl svý ucho do dlaně a&#160;sklonil se k&#160;Šklíbovi a&#160;říkal: Co to slyším? a&#160;Šklíba dup nohou a&#160;já viděl, že se možná rozbrečí, a&#160;teď velitel Vyžlata promluvil přísně: Tady jsou hoši, kteří se starají o&#160;své mladší kamarády, a&#160;já málem vyjek, protože velitel Vyžlata najednou skočil ke mně a&#160;popad mě za rameno a&#160;vykřik: Hleďte! Tento chlapec je téměř dvojencem hocha, kterého jsem k&#160;vám přivedl, tento chlapec omývá podělanou drobotinu bez reptání, z&#160;toho lze vykovat přátelství! Ale jsou zde i&#160;oběti tmářství starého umírajícího světa, chlapče! vykřik velitel Vyžlata na Šklíbu. Než si slíbíme přátelství i&#160;my dva, chci, abys pochopil jednu věc. Žádné sestry tu nebyly. Žádné jeptindy tu nikdy nebyly! Ano?</p>
			<p class="MLP_text ParaOverride-1">A&#160;byly! vykřik Šklíba.</p>
			<p class="MLP_text ParaOverride-1">Jsi hloupý a&#160;zatvrzelý chlapec, řekl velitel Vyžlata. Pověz: Byly tu jeptindy?</p>
			<p class="MLP_text ParaOverride-1">Šklíba zavrtěl hlavou.</p>
			<p class="MLP_text ParaOverride-1">Byly tu sestry?</p>
			<p class="MLP_text ParaOverride-1">Jo, vykřik Šklíba.</p>
			<p class="MLP_text ParaOverride-1">Ale sestry jsou jeptindy a&#160;ty tu nebyly. Tak tu nebyly a&#160;hotovo. Však ty si to, chlapče, uvědomíš, řekl velitel Vyžlata.</p>
			<p class="MLP_text_bez1radku_-12-0- ParaOverride-1">První den nového života skončil tak, že jsme třídili menší a&#160;nejmenší dlouhokošiláče. Shromáždili jsme je v&#160;prvním patře a&#160;velitel Vyžlata šel kolem jejich zívajících řad a&#160;ukazoval, ty doleva, ty doprava… Ty, které nám nakázal, jsme zahnali do ložnice nejmenších, šklebili jsme se na sebe a&#160;mrkali, protože jsme čekali na tartas a&#160;brekoty! Na jekot a&#160;řev! Velitel Vyžlata se ale s&#160;mrňousama v&#160;ložnici zavřel. Byl tam jen chvíli, a&#160;když vylezl, tak žádnej tartas nenastal. Byli zticha a&#160;spali.</p>
			<p class="MLP_text ParaOverride-1">Nestačili jsme ani bejt udivený. Velitel Vyžlata pokynul a&#160;šli jsme do jídelny třídy a&#160;rozesadili se k&#160;vyučování.</p>
			<p class="MLP_text ParaOverride-1">Vím, hoši, řekl velitel. Je večer a&#160;máte za sebou perný den! Ale věřte mi, já jsem k&#160;vám přišel s&#160;přesvědčením, že z&#160;tohoto zapadlého ústavu plného sígrů vytvořím perfektní útvar. Jeptindy vám cpaly do hlavy jen samé nesmysly. Uspávala snad některá z&#160;nich barák bezprizórnych? Ne, neuspávala. Ale já ano, mě jako syna palká ukovala stalinská Létající brigáda. Z&#160;ústředí mě povolali, abych tento ústav vyčistil. Vyčistíme ho spolu! Vyházíme spolu všechna ta hnusná stará lejstra popsaná nesmysly! Společně to tu vyčistíme ohněm, a&#160;tak spolu vykováme nádherné přátelství. A&#160;já vás, chlapci, připravím na život v&#160;nové době. Mě, chlapci, spekly ty nejprudší ohně dvacátého století! Ano, jsem vykován kovadlinami dvacátého století! A&#160;tedy připraven vás vychovat pro novou dobu. A&#160;chci, abyste v&#160;nové době byli vůdci a&#160;veliteli. Rozuměno? Společně k&#160;tomu postavíme základy. Souhlas?</p>
			<p class="MLP_text ParaOverride-1">My mlčeli. Teď nechtěl, abysme odpovídali. To bylo jasný.</p>
			<p class="MLP_text ParaOverride-1">Chlapci! vykřikl velitel Vyžlata. Zvedl jsem tu hůl, co nad vámi zlomili, a&#160;věřte, že ji budu třímat pevně. Poslouchejte dobře. Velitel Vyžlata vstal.</p>
			<p class="MLP_text ParaOverride-1">Mnozí jste sirotci, rozešel se velitel a&#160;máchal při své řeči rukama, jste zanedbaní, trpíte poruchami morálky, jste banda potměšilců a&#160;lhářů a&#160;zlodějíčků, jste svoloč. Venkovský kluci ve vašem věku už dřou na poli, a&#160;vy umíte akorát odříkávat otčenáše.</p>
			<p class="MLP_text ParaOverride-1">Jistě si říkáte: Ať si kecá, stejně zdrhnu… protože to je jediné, co jste se naučili, zdrhat… Ale teď zdrhnout nemůžete, umřeli byste hlady a&#160;podchlazením a&#160;do jara já vás, hoši, vykovám… Hoši, vy máte jen jednu naději! Tou nadějí je práce! A&#160;práce je všechno, co vám řeknu, že máte udělat! Již teď jsem objednal vzduchovky a&#160;chlebníky a&#160;kotlíky a&#160;ešusy. Kdo chce umět střílet a&#160;plížit se a&#160;vrhat na nepřítele ruční granát?</p>
			<p class="MLP_text ParaOverride-1">Všichni jsme volali: Já, já, já! Velitel Vyžlata pokynul a&#160;teď k&#160;němu přistoupil novej kluk, co vypadal docela jako já, a&#160;velitel Vyžlata se usmál a&#160;položil mu ruku na rameno. S&#160;tímto hochem spolu putujem, řekl velitel Vyžlata vesele, tohoto hocha jsem potkal v&#160;daleké východní zemi a&#160;vyrval ho z&#160;bojové situace jeho umírající rodiny, usmíval se velitel… A&#160;nám se líbilo, že už nenadává, že není přísný. My si pořád nadávali mezi sebou, ale to nebylo opravdový nadávání, a&#160;sestry nám občas říkaly: Ty pekelníku, ty šibeničníku nebo ty rošťáku. Těm menším zas říkaly: Holoubku a&#160;andílku a&#160;chudáčku a&#160;ptáče vyplašené a&#160;tak… a&#160;to nebyly nadávky. A&#160;velitel Vyžlata povídal, že tohoto chlapce musel vyrvat hnusné nefunkční rodině, bezvýznamnému ožralému otci a&#160;nakažené umírající matce, aby z&#160;něj vykoval budoucího velitele, což čeká i&#160;vás, hoši! A&#160;velitel nás poučil, že novej kluk má důležitý úkol… místo církevní malby v&#160;jídelně třídě namaluje portrét vojína Fedotkina ze stalinské Létající brigády! Příběh vojína Fedotkina a&#160;syna palká vyslechnete. To slibuji, chlapci, vykřikl velitel Vyžlata, a&#160;některý z&#160;nás zase volali: Jo! a&#160;Ano! Slibuju!, protože velitel Vyžlata měl radost, když jsme takhle volali.</p>
			<p class="MLP_text ParaOverride-1">Představuji vám tedy chlapce…, velitel Vyžlata ukázal na novýho kluka, … jmenuje se Margaš! řekl velitel a&#160;usmíval se do našich řad. Tak jsme se taky smáli a&#160;Bajza vykřik: Guláš! a&#160;smíchy vypad z&#160;lavice a&#160;kopal nohama.</p>
			<p class="MLP_text ParaOverride-1">Velitel Vyžlata rozpřáhl ruce, aby bylo ticho, ale nebylo, teď vzduchem začaly lítat šutýrky a&#160;kousky tužek a&#160;co měl kdo v&#160;kapse, my spustili tartas, mlátili jsme dlaněma do lavic a&#160;dupali a&#160;velitel Vyžlata stál s&#160;rozpřaženýma rukama a&#160;naslouchal tartasu. A&#160;velitel Vyžlata šáhnul do kapsy a&#160;vytáh velkou černou pistoli a&#160;prásk…! to byla strašná rána! a&#160;kulka z&#160;velký černý pistole se zaryla do stropu jídelny třídy nad našima hlavama, a&#160;když se ze stropu odloup proužek omítky a&#160;spadl někam mezi nás, tak bylo ticho. Velitel Vyžlata zastrčil pistoli do kapsy a&#160;řekl: Děte spát.</p>
			<p class="MLP_text_bez1radku_-12-0- ParaOverride-1">Už jsme se nesmáli. Byli jsme strašně unavený. Šlapali jsme do druhého patra, do ložnice trenýrkářů.</p>
			<p class="MLP_text ParaOverride-1">Různě jsme popadali na volný postele, a&#160;na koho nevybyla, tak si k&#160;někomu vlez, to bylo jedno. Hlavy se nám všem klimbaly, ale stejně některý z&#160;nás mluvili.</p>
			<p class="MLP_text ParaOverride-1">Co to říkal, že sme svoloč? ptal se Mikušinec.</p>
			<p class="MLP_text ParaOverride-1">Jako že nás nikdo nechce, povídal někdo.</p>
			<p class="MLP_text ParaOverride-1">S&#160;těma vzduchovkama, to může bejt dobrý, šept Mikušinec, to je jako v&#160;légii!</p>
			<p class="MLP_text ParaOverride-1">Hele, řekl jsem já, zdrhnem teda, dem do légie, jo?</p>
			<p class="MLP_text ParaOverride-1">Blbe, šeptal Dýha, v&#160;zimě se nezdrhá, v&#160;tom má ten chlap pravdu.</p>
			<p class="MLP_text ParaOverride-1">I&#160;v&#160;zimě to de, řekl někdo.</p>
			<p class="MLP_text ParaOverride-1">Ale ne v&#160;Siřemi, řekl Dýha.</p>
			<p class="MLP_text ParaOverride-1">Chlapi, řekl Dýha, počkáme na ty vzduchovky, to by bylo perfektní, ministranti nemaj šanci, a&#160;když nás bude Vyžlata srát, zdrhnem a&#160;prostřílíme se do légie!</p>
			<p class="MLP_text ParaOverride-1">A&#160;jak to myslel se sestrama? ptal se Mikušinec.</p>
			<p class="MLP_text ParaOverride-1">No musíš dělat, jako že tu nebyly, jinak se nasere, řekl někdo.</p>
			<p class="MLP_text ParaOverride-1">Ale dyť tu byly!</p>
			<p class="MLP_text ParaOverride-1">To máš jedno.</p>
			<p class="MLP_text ParaOverride-1">Aha.</p>
			<p class="MLP_text ParaOverride-1">Mě sere, řekl Páta. A&#160;někdo se zas zachechtal do polštáře a&#160;řekl: Ha ha, cigošskej kauboj, ha ha… a&#160;ložnicí se ozvalo: Jo, to je dobrý… cigošskej kauboj… cha cha, a&#160;já si taky představil cigošskýho kauboje a&#160;musel jsem se smát, a&#160;Páta řekl: Ste blbí.</p>
			<p class="MLP_text ParaOverride-1">Pak jsem šept Karlovi, on ležel přes uličku: Karle! Já bych stejně radši do légie.</p>
			<p class="MLP_text ParaOverride-1">Je zima, Iljo. Už spi.</p>
		</div>
</body>
</html>