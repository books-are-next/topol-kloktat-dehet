<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>kloktat_dehet-3</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="kloktat_dehet-3" xml:lang="cs-CZ">
		<div class="Z-kladn--textový-r-meček">
			<p id="_idParaDest-2" class="MLP_uroven2_kapitola ParaOverride-1">1. Říkaly mi Ilja</p>
			<p class="MLP_text_bez1radku ParaOverride-1">Říkaly mi Ilja, všechny sestry, pěstounky a&#160;ochránkyně naše, tehdy v&#160;Siřemi, protože jako malé dítě jsem na lidi volal: iá, iá, a&#160;protože íá je české slovo pro osla, říkaly mi Ilja.</p>
			<p class="MLP_text ParaOverride-1">Křičel jsem a&#160;volal lidi od chvíle, kdy se hlasy a&#160;tváře sester v&#160;domově Domově začaly vylupovat z&#160;bdění a&#160;snů o&#160;Zemi stínů.</p>
			<p class="MLP_text ParaOverride-1">Zem stínů bylo moje první dětství. Někdy jsem se do něj dostával. Než přišly sestry, bydlel jsem v&#160;kuchyni.</p>
			<p class="MLP_text ParaOverride-1">V&#160;domově Domově jsem v&#160;modlící se boží atmosféře rychle vyspíval a&#160;mluvil dobře česky. To Vopičák nemluvil vůbec.</p>
			<p class="MLP_text ParaOverride-1">Sestry mi říkaly Ilja dávno předtím, než jim začaly rupat nervy.</p>
			<p class="MLP_text ParaOverride-1">Když jsem byl malý, říkávaly mi dokonce Ilja, náš trpělivý oslík. Líbilo se jim, že se obětavě tahám s&#160;bráškou a&#160;nedám na něj do­pustit, jak říkaly.</p>
			<p class="MLP_text ParaOverride-1">Vopičák i&#160;já jsme po kuchyni rostlí v&#160;domově Domově, protože vlastní rodiče se na nás vybodli, vysrali, vykašlali docela. To je tu časté.</p>
			<p class="MLP_text ParaOverride-1">Nás prý rodiče nechali v&#160;dopravním prostředku, když prchali z&#160;české země.</p>
			<p class="MLP_text ParaOverride-1">Nedivím se, že nechtěli Vopičáka. Proč si nenechali mě, nechápu.</p>
			<p class="MLP_text ParaOverride-1">O&#160;vlastních rodičích měl v&#160;domově Domově kdekdo nejrůznější představy.</p>
			<p class="MLP_text ParaOverride-1">Jistota byla jen v&#160;tom jejich zmizení.</p>
			<p class="MLP_text ParaOverride-1">V&#160;Siřemi, v&#160;Domově pro chlapce, jak říkávaly sestra Leontýna, Albrechta, Eulálie, Zdislava, Dolores i&#160;Emiliána, nebo v&#160;kolonii sígrů, jak říkával velitel Vyžlata, jsme žili pohromadě a&#160;pospolu, chlapci z&#160;nejrůznějších národů i&#160;Češi jako třeba Dýha nebo Karel.</p>
			<p class="MLP_text ParaOverride-1">Proti svrabu a&#160;proti vším nás sestry drhly dehtovým mýdlem.</p>
			<p class="MLP_text ParaOverride-1">Dehtová voda, šedivá špínou nás chlapců, stříkala na černá roucha a&#160;bílé čepečky sester. Mytím čeřená, pohybující se bublinková pěna vypadala jak drobné krajky na prádle sestry Dolores. Právě sestra Dolores se nad námi často nahýbala s&#160;kartáčem. Dřela nás tak usilovně, že se její roucho promáčelo. V&#160;okolí necek bylo z&#160;páry vedro. Na čele sestry Dolores vyvstávaly drobné krůpěje potu a&#160;padaly k&#160;nám do necek. Vedro někdy tísnilo sestru Dolores tak, že poodhalila ramena v&#160;rouše. V&#160;neckách jsme sedávali po dvou, po třech. Sestra Dolores nevěděla, že vidíme její krajky. Nevěděla, že v&#160;krajkách vidíme její prsa. Krajky měly sestry zakázané jako my cigára.</p>
			<p class="MLP_text ParaOverride-1">Dehtového mýdla měly sestry spoustu. V&#160;komoře sestry Albrech­ty bylo naskládané v&#160;bednách. Dehtové mydliny zabíjely vši v&#160;našich vlasech.</p>
			<p class="MLP_text ParaOverride-1">Vší mezi námi bylo požehnané množství. Za hromádku pochytaných, pobitých, z&#160;pokousané kůže vyštípaných vešek jsme dostávali karamelu. Karamela v&#160;puse sládla sladkostí světa. Sladkost zůstávala v&#160;puse i&#160;chvíli po polknutí.</p>
			<p class="MLP_text ParaOverride-1">Mrtvé vešky jsme schraňovali v&#160;krabičkách od sirek. Někdy jsme udělali partu a&#160;plnili krabičky pohromadě. Pak jsme se dělili. Kara­melu na kuchyňským stole sekala sestra Albrechta tou nejostřejší kudlou na chleba, jen to svištělo.</p>
			<p class="MLP_text ParaOverride-1">Sestra Albrechta byla sestra jako ostatní a&#160;nebyla úplně jako ostatní. Milovala Panenku i&#160;Čechii, to je možný.</p>
			<p class="MLP_text ParaOverride-1">I&#160;ti nejmenší dlouhokošiláci, který ulovili akorát jednu vešku, si mohli karamely líznout. Některý dolejzali, třeba s&#160;malejma mouchama, pavoučkama, muškama, všim, co nahrábli, co před nima neuteklo. Někdy jsme jim líznout dali.</p>
			<p class="MLP_text ParaOverride-1">Krabičky od sirek plné vší jsme kradli jeden druhému. Kdo byl při krádeži přistižen, dostal pravítkem přes ruku. Bolelo to, ale byl to mírný trest.</p>
			<p class="MLP_text ParaOverride-1">Kdo lhal, že nekradl, kloktal vodu s&#160;mýdlem. Vznikaly z&#160;toho bub­liny, ale bylo lepší nenechat se chytit.</p>
			<p class="MLP_text ParaOverride-1">Vodu s&#160;dehtem jsme museli kloktat také kvůli jiným lžím. Dehtová voda popálila krk. Na cestě krkem i&#160;nosem se i&#160;malinká bublina měnila v&#160;obrovskou škrábavou a&#160;bolestiplnou bublinu. Utrpení lháře cestou bubliny rostlo. Lhář cítil pálení v&#160;krku, i&#160;jen když chtěl lhát. Takovéhle utrpení si každý rozmyslel.</p>
			<p class="MLP_text ParaOverride-1">V&#160;jídelně třídě našeho domova Domova byla malba s&#160;Ježíšem. Když jsem byl malý, byl to pro mě dlouhovlasý svatý Čech se svou pannou matkou. Pak jsem rozum bral a&#160;domníval se, že je to portrét mých a&#160;Vopičákových rodičů. Byl to špatný rozum, byl to nesmysl, propadl jsem mu při modlitbě Otče náš!</p>
			<p class="MLP_text ParaOverride-1">Nesmysl mi v&#160;hlavě uvízl, protože sestry Dolores, Eulálie, Zdislava, Leontýna, Emiliána i&#160;Albrechta nás učily, že jsme dítka boží. Nebylo to tak a&#160;sestry na své lži doplatily. Nebyli jsme dítka boží, byli jsme svoloč, parchanti, psychopati, synové kurev a&#160;cizinců. Ježíše později nahradil Fedotkin.</p>
			<p class="MLP_text ParaOverride-1">Já na tom byl dobře. Jak rychle jsem rostl, tak rychle jsem se pohyboval i&#160;mluvil, potom co jsme s&#160;Vopičákem dorazili.</p>
			<p class="MLP_text ParaOverride-1">Já a&#160;Vopičák jsme z&#160;jednoho vrhu.</p>
			<p class="MLP_text ParaOverride-1">Vždycky mi to přišlo hrozný, ale jsme narozeni jedněmi a&#160;těmi samými vlastními rodiči. Také proto nám sestry vždycky zdůrazňovaly, že svět je údolí trnité a&#160;život bolestivá stezka. Tak se to dá klídopíďo celý nazvat.</p>
			<p class="MLP_text ParaOverride-1">Vopičák se válel v&#160;postýlce, a&#160;pokud chodicí cvičení, která s&#160;ním prováděla sestra Leontýna a&#160;Albrechta, nebo také Eulálie se Zdi­s­lavou a&#160;někdy také Dolores s&#160;Emiliánou, nesla dobré ovoce, tak Vopičák chodil po chodbách domova, když ho sestry držely. Nejradši byl Vopičák s&#160;Hankou. Já taky.</p>
			<p class="MLP_text ParaOverride-1">Většinou se ale Vopičák jen válel.</p>
			<p class="MLP_text ParaOverride-1">Někdy jsem si k&#160;němu lehnul. Hned kníkal radostí, smál se na mě celým obličejem. Smál jsem se na něj jak do zrcadla. Nemluvil ale.</p>
			<p class="MLP_text ParaOverride-1">Hanka za mnou a&#160;za Vopičákem mohla chodit. Vlasy jí lítaly, když skákala po schodech Domova. Sestry rády viděly, že o&#160;Vopičáka pečuje. Samy měly plné ruce práce se zdravými chlapci. Hančina matka, pani Kropková, v&#160;domově Domově uklízela. Hanku měla k&#160;ruce. To pak velitel Vyžlata zatrh, tohleto. Hance voněly vlasy, nebyla cítit domovem Domovem. Já jsem se s&#160;Hankou sblížil. Při tulení v&#160;posteli to ani jinak nešlo. Hance se Vopičák vůbec neošklivil. Napadalo mě, že má doma na krku taky takovýhle bratry. Cítil jsem k&#160;ní lásku, ale bylo to k&#160;ničemu.</p>
			<p class="MLP_text ParaOverride-1">Siřem byla naším domovem, byli jsme dvě patra hochů, usmrkanců dlouhokošiláčů a&#160;těch starších v&#160;trenýrkách. Potřebovali jsme pádnou ruku, dostatek tepla a&#160;jídla a&#160;naučit se češtině, jak říkalo šest sester.</p>
			<p class="MLP_text ParaOverride-1">Byli jsme svoloč a&#160;potřebovali jsme tvrdou školu, aby z&#160;nás byli chlapi, říkal velitel Vyžlata.</p>
			<p class="MLP_text ParaOverride-1">My byli odevšad.</p>
			<p class="MLP_text ParaOverride-1">Když dorazil někdo nový, především k&#160;dlouhokošiláčům, ti starší ho hned prohlídli a&#160;ohodnotili a&#160;bakelit se držel bakelitů, číňák číňáků, Češi šli k&#160;Dýhovi, a&#160;když přivezli někoho, kdo byl odnikud a&#160;nemluvil česky, jen nějakou hatmatilkou, tak chvíli posedával sám v&#160;rohu a&#160;bulel, než si ho vzaly sestry do práce a&#160;naučily ho česky a&#160;stal se božím dítkem a&#160;dostával oblečení z&#160;darů českých dětí, chodil s&#160;námi do kostela, jedl, kradl vši, vyspíval.</p>
			<p class="MLP_text ParaOverride-1">Každé dítko boží, kdokoli dorazil, ať už to byl dlouhokošiláč nebo hoch již zralý pro trenýrky, dostal od starších ihned trochu do držky, aby věděl, že je v&#160;domově Domově.</p>
			<p class="MLP_text ParaOverride-1">Nad dvěma patry s&#160;ložnicemi byla stará patra, zamčená, a&#160;pod námi byl sklep a&#160;na dně sklepa voda.</p>
			<p class="MLP_text ParaOverride-1">Já se nikdy nedostal na samotku ve sklepě. Tam šli hoši za trest nebo aby vychladli, jak říkala sestra Leontýna, protože tu a&#160;tam se někdo z&#160;trenýrkářů zbláznil a&#160;dostal svoje vzteky a&#160;třasy, my jsme byli psychopati.</p>
			<p class="MLP_text ParaOverride-1">My byli český domov pro cizí děti, pro zanedbané děti, zlé děti&#160;– chlapce, pro chlapce od cizích státních příslušníků, kteří se na chlapce vysrali, umřeli mu, byli v&#160;base nebo zmizeli. Proto mezi námi bylo tolik míšenců, bakelitů a&#160;číňáků, já nebyl bakelit, ale nebyl jsem ani číňák, ani Vopičák ne.</p>
			<p class="MLP_text ParaOverride-1">Někteří hoši mluvili nesrozumitelně po svém, i&#160;když jim to sestry zakázaly. Na to byla mýdlová voda. Cizí jazyky z&#160;hrdel hochů mizely v&#160;bublinách bolesti a&#160;hoši se plnili českým jazykem. Maličký dlouhokošiláci přišlý do Domova mluvili mnoha jazyky, byly to jazyky pronárodů, to by byla obrovská hromada slabikářů, takovou by nikdo neměl, říkal jsem si. Ale i&#160;ten nejmenší dlouhokošilák mluvil česky za pár týdnů, po pár božích nedělích, protože musel.</p>
			<p class="MLP_text ParaOverride-1">Když dorazili, tak stejně žvatlali pár svých slov mezi bulením, byly to malý děti. Nejdřív se naučily modlitbičku a&#160;pozdravit a&#160;poděkovat a&#160;pak už to šlo.</p>
			<p class="MLP_text ParaOverride-1">Jen někdy, po večerce, když hoši spali a&#160;bylo zakázáno mluvit, zněla v&#160;ložnici spousta jazyků, ti nejmenší mluvili ze spaní a&#160;křičeli ze spaní a&#160;buleli ze spaní, a&#160;to pak musela hned přiběhnout některá ze sester, ta která měla službu, protože jak začal ze spaní mluvit nebo kňučet jeden dlouhokošilák, tak začal i&#160;druhej, oni se potmě báli, a&#160;když začali ječet všichni, tak je nešlo utišit, když už se vzbudili. A&#160;proto sestra, která měla službu, přiběhla ihned při prvních náznacích neklidu, při prvním řvaní a&#160;brekotu, a&#160;těšila dlouhokošiláče: No tak, no tak, nebo: Šššš, už spi… a&#160;sestra Eulálie někdy zpívala tichým uklidňujícím hlasem: Hajej, muj andílku… A&#160;v&#160;noci sestry za jazyky netrestaly, to až ráno, a&#160;nejvíc musely trestat bakelity, protože bakeliti mají svou vlastní řeč, domlouvaj se, aby jim nikdo nerozuměl. A&#160;zvlášť nás pak sestry trestaly za slova: srát, prdel, hovno a&#160;tak. A&#160;kdo takhle mluvil, mohl být sestrou Albrechtou odveden na samotku a&#160;spát s&#160;krysama ve sklepě. Já si jednou spletl slova číňák a&#160;čurák a&#160;dostal jsem od sestry Leontýny rákoskou, ale to jsem byl ještě hodně malý. Já mluvil jen česky, a&#160;nikdy, vůbec nikdy sestry netrestaly Vopičáka, to by bylo zbytečný.</p>
			<p class="MLP_text ParaOverride-1">Vopičákova postel se sítí byla v&#160;rohu a&#160;já dbal, aby jeho nejbližšími sousedy byli klidní dlouhokošiláci, a&#160;stanovil jsem nábožné pěvce Šklíbu a&#160;Martina. Museli snést, když Vopičák kníkal, a&#160;museli vynášet jeho nočník a&#160;taky ho utírat, zadek i&#160;sliny a&#160;smrky z&#160;ksichtu, jednou provždy jsem zarazil všechny posměšky na Vopičáka a&#160;vyučil Šklíbu i&#160;Martina, aby si dali pozor, já byl malej, ale v&#160;ložnici dlouhokošiláků jsem byl největší, a&#160;přesto jsem nemusel nahoru. Hoši ve vyšším patře si honili péra, to mě nezajímalo, nahoru jsem nechtěl, vždyť bych byl bez Vopičáka, kdo by se o&#160;něj staral?</p>
			<p class="MLP_text ParaOverride-1">Dlouhokošiláky jsem vyučil i&#160;jak Vopičáka konejšit, když se bojí, když řve. Oni byli secvičení ze zpívání, a&#160;tak jim to šlo. Protože já někdy neměl čas, třeba mi sestra Leontýna nařídila, abych utřel prach v&#160;její pracovně… a&#160;to jsem směl dělat jen já! V&#160;pracovně sestry Leontýny jsem někdy po úklidu zůstal sám a&#160;poklekal jsem na klekátko pod křížem, klekátko bolelo do kolen a&#160;byla to dobrá divná bolest. A&#160;tak dlouho jsem se na těch bolavých kolenou kolébal dozadu a&#160;dopředu, až mě začala napadat Zem stínů, nikam jinam jsem se na klekátku nedostal. A&#160;pak jsem šel dolů a&#160;vlezl si k&#160;Vopičákovi. Nikdo z&#160;dlouhokošiláků nás nerušil, nesměli. A&#160;trenýrkáři nesměli do naší ložnice, to sestry rozhodly. K&#160;Vopičákovi mohly jen sestry, já anebo Hanka. Hanka ale hodně času trávila ve vsi u&#160;své matky. Ostatním se Vopičák hnusil.</p>
			<p class="MLP_text ParaOverride-1">Myslím, že kvůli Hance jsem opustil Zemi stínů. Samy sestry žasly, jak dlouho v&#160;Zemi stínů dokážu pobývat. Ani jsem nevěděl, kolik a&#160;jakých chlapců kolem mne domovem Domovem na své cestě životem prošlo. Když jsem byl v&#160;Zemi stínů, sestry mě krmily, protože jsem měl otevřenou pusu. Někdy mě ze Země stínů bolela hlava a&#160;slyšel jsem rachot a&#160;hučení ještě dlouho poté, co jsem ji opustil.</p>
			<p class="MLP_text ParaOverride-1">Tulení s&#160;Hankou bylo lepší než Zem stínů. Tulení s&#160;Hankou bylo nejkrásnější v&#160;životě. Hoši byli třeba zcela zaujati vyučováním, ale já jsem mohl být u&#160;Vopičáka. Přišla Hanka. Vlezla si ke mně do postele, a&#160;když byl Vopičák zticha, leželi jsme tam, tulili se a&#160;poslouchali, co říká ten druhý. Vopičákovi se líbilo, když jsme byli spolu. Čechie nemohla být krásnější než Hanka. Jednou mě Hanka popadla dole a&#160;říkala: Ty to máš jen na čurání. Ale smála se, měla radost. Anebo říkala: Ty si nic nedovoluješ, a&#160;tak ti dovolim… tohle. A&#160;tohle! Nej­radši bych bydlel jen s&#160;Hankou. Ale to bylo nemožný.</p>
			<p class="MLP_text ParaOverride-1">Sestra Albrechta byla sestra jako ostatní, ale byla taky Siřemanka. Když domov ještě nebyl Domovem, ale jen kuchyní domu šlachty, měla v&#160;kuchyni na krku mě a&#160;ještě měla plné ruce práce s&#160;Vo­pi­čákem.</p>
			<p class="MLP_text ParaOverride-1">Když domov ještě nebyl Domovem, tak za sestrou Albrechtou začaly náklaďáky z&#160;ústředí lifrovat postele a&#160;smetáky a&#160;příbory v&#160;krabicích a&#160;nesčetně chlapeckých tepláků a&#160;teplákových bund a&#160;jídelní tácy a&#160;prostěradla v&#160;bednách a&#160;hromady mýdla v&#160;bednách. Teprve pak do Siřemi přišly sestry. Přišly se svými písněmi a&#160;nábožnými kříži pod komandem sestry Leontýny, která pak měla na povel celý domov Domov. Sestry přišly z&#160;kláštera, který jim zabrali komunisti. To komunisti je vytrhli z&#160;modliteb a&#160;poručili jim starat se o&#160;sígry, debily, zmetky a&#160;zlé chlapce bez vlastních rodičů. Sestry se o&#160;nás staraly, dokud jim to komunisti nezatrhli.</p>
			<p class="MLP_text ParaOverride-1">Nevím, odkdy jsem v&#160;Siřemi. V&#160;paměti slyším skřípot sněhu, vím, že mě pan Cimbura nese do kuchyně sestry Albrechty. Předtím jsem byl v&#160;Zemi stínů, kde byl rachot a&#160;hluk a&#160;mý lidi.</p>
			<p class="MLP_text ParaOverride-1">Sestra Albrechta a&#160;pan Cimbura spolu žili jako muž a&#160;žena. To jim pak sestra Leontýna zatrhla. Sestře Albrechtě se Vopičák nehnusil. Její vlastní děti se koncem války zatoulaly v&#160;koncentračním táboře a&#160;domů se nevrátily. Napadlo mě, že pokud její děti vypadaly jak Vopičák, tak že může být jen ráda. Pravda je, že vřeštící a&#160;pokaděnej Vopičák sestře Albrechtě nevadil. Panu Cimburovi jo. Tomu jsem vadil i&#160;já. Pohádky, aby Vopičák usnul, jsem poslouchal ještě dřív, než jsem se pod vedením sester zabral do Katolické dějepravy. Ještě dřív, než jsem byl přítomen kázání faráře pana Františka. Pana faráře Františka pan Cimbura neměl rád.</p>
			<p class="MLP_text ParaOverride-1">Sestra Albrechta vyprávěla o&#160;vlcích v&#160;Kupeckém lese, kteří požírají sirotky na útěku. O&#160;blahyňkách, co na prchající chlapce číhaj v&#160;křoví a&#160;hned je hryznou mezi nohy. O&#160;mužících na Skalce, který kluka čapnou a&#160;pak musí vykopat horu. Nejradši sestra Albrechta vyprávěla o&#160;Čechii.</p>
			<p class="MLP_text ParaOverride-1">Ležel jsem v&#160;posteli z&#160;krabic od mýdla, najedenej a&#160;vykoupanej, a&#160;Vopičák, kterej se tehdy vešel do jediný krabice, bekal a&#160;prděl a&#160;sestra Albrechta nás večer uspávala pohádkou o&#160;Čechii, chránící nádherné Čechy před nepřáteli. Pan Cimbura tiše vešel a&#160;někdy kuchyňský stůl pokladl balíčky dobrot pro nás i&#160;pro sestru Albrechtu, a&#160;když sestra Albrechta vykládala, jak Čechie vítězí nad ďábelskými černokněžníky se žlutýma vlčíma očima nebo tak něco, pozorně naslouchal. Často přinášel malou lahvičku, ze které se sestrou Albrech­­tou upíjeli, a&#160;do našeho spánku dál hovořili, což jsem viděl a&#160;slyšel, než jsem usnul.</p>
			<p class="MLP_text ParaOverride-1">Kvůli péči o&#160;Vopičáka nás sestry u&#160;sestry Albrechty nechávaly, i&#160;když se domov stal Domovem a&#160;pan Cimbura musel do kuchyně lézt okýnkem. Ale ne dlouho. Právě během pohádky o&#160;Čechii se to stalo… sestra Leontýna rozrazila dveře komory, a&#160;přetrhla tak pohádku, ve které panna Čechie zatlačila oči posledním hrdinným obhájcům Čech a&#160;sama vyjela vstříc nepřátelům české země, blýskajíc zbraní… Sestra Leontýna na pana Cimburu vykřikla: Muž!, a&#160;zatímco se na svých třasla­vých nohou štrachal ven, sestra Leontýna popadla lahvičku, která stála na stole, přičichla k&#160;ní, vykřikla: Chlast! a&#160;hned nakázala sestře Albrechtě, ať kuchyni vyklidí. Té noci jsem poprvé spal v&#160;ložnici dlouhokošiláků. Vopičák taky. Ne v&#160;krabici. Spal v&#160;posteli, jako by byl stejný kluk jako ti ostatní. Pak mu tam dali síť. To jinak nebylo možný.</p>
			<p class="MLP_text ParaOverride-1">Naše sestry nás ve dne i&#160;v&#160;noci vychovávaly a&#160;pečovaly o&#160;nás a&#160;říkaly, že jsme dítka pronárodů, které do Siřemi zavál vichr strašné doby, kdy svět je trnitým údolím, ale že to nevadí, protože Bůh nás má v&#160;dlani a&#160;strážní andělé zrovna tak. Nesmíme ale zlobit, bláznit, vztekat se, rvát se a&#160;krást, neboť by nás peklo schlamstlo. A&#160;mluvit máme česky.</p>
			<p class="MLP_text ParaOverride-1">Nejlépe česky mluvili v&#160;Siřemi Češi, rozptýlení mezi trenýrkáři i&#160;dlouhokošiláky. Češi tu byli za něco, jako Karel, nebo že kradli nebo zdrhali, i&#160;Dýha zdrhnul rodičům nebo komu, u&#160;koho byl předtím.</p>
			<p class="MLP_text ParaOverride-1">Tohle byla naše poslední zima se sestrama. To jsme nevěděli.</p>
			<p class="MLP_text_bez1radku_-12-0- ParaOverride-1">Dny šly a&#160;já si úplně nejlíp pamatuju tu poslední zimu, kdy začaly sestrám rupat nervy, kdy některé sestry chodily po obou patrech domova Domova i&#160;v&#160;jídelně třídě v&#160;slzách a&#160;v&#160;noci, když měly službu, tak poklekaly v&#160;chodbách, kde byly svaté obrazy, a&#160;sestra Albrechta si zapalovala cigarety, aby ji ostatní sestry neviděly, ale my chlapci jsme ji viděli dobře a&#160;někteří z&#160;nás válčili kvůli vajglům.</p>
			<p class="MLP_text ParaOverride-1">Tu poslední zimu chodily nejmladší sestry, hlavně sestra Eulálie a&#160;sestra Dolores, se slzama v&#160;očích a&#160;přestaly nás trestat, i&#160;když jsme se po cestě do kostela šťouchali a&#160;smáli a&#160;naschvál padali do sněhu. A&#160;tehdy ráno řekla sestra Dolores sestře Leontýně: Pět kilo, ach Bože, jen pět kilo nám povolí! To bude to převýchovné středisko asi pěkně vypadat! Achich! Vždyť to nepostačí ani na knihy a&#160;prádlo!</p>
			<p class="MLP_text ParaOverride-1">Sestra Leontýna se zamračila a&#160;řekla sestře Dolores: A&#160;kolikpak prádla a&#160;knih nesla mladičká Mária do Betléma?</p>
			<p class="MLP_text ParaOverride-1">A&#160;sestra Dolores zrudla, což bylo dobře vidět, protože stála na bělostném sněhu. Pokývla a&#160;šli jsme.</p>
			<p class="MLP_text ParaOverride-1">Tak jako každého rána jsme vyrazili do kostela, šli jsme za zpěvu nábožné písně, vlastně si pamatuju jen a&#160;jen na mrazivé dny a&#160;tohle byl jeden z&#160;nich. Ale Vopičák do kostela nikdy nemusel, protože nemohl, a&#160;já někdy nemusel, protože mi sestry dovolily, abych byl s&#160;ním, a&#160;tak jsme mnohdy zůstali s&#160;Vopičákem v&#160;dolejší ložnici dlouhokošiláků sami, všude bylo ticho.</p>
			<p class="MLP_text ParaOverride-1">Dělal jsem na Vopičáka: íá, íá a&#160;říkal mu: Mluv, mluv, ty ksichte, ty zjebe!, takhle jsem na něj mluvil, jemu to bylo jedno a&#160;dělal: Gru, gru a&#160;smál se na mě a&#160;strkal ruce skrz oka sítě. Chtěl, aby přišla nějaká sestra a&#160;chodili spolu, já nesměl, já ho neudržel. Taky by se mu líbilo, kdyby přišla Hanka! Někdy nás přišla zkontrolovat sestra Albrechta či Leontýna, Eulálie nebo Dolores, Emiliána nebo Zdislava, ta, která měla službu v&#160;kuchyni, a&#160;donesla nám chleba s&#160;máslem a&#160;mlíko a&#160;mně říkala: Hezky se o&#160;bratříčka staráš…, pohladila mě po vlasech a&#160;myslela si, že jsem trpělivý oslík.</p>
			<p class="MLP_text ParaOverride-1">Když sestra odešla, Vopičák zhltal všechen chleba a&#160;vypil všechno mlíko a&#160;rozvalil se v&#160;postýlce a&#160;prděl. Já si někdy lehnul k&#160;němu, a&#160;než jsem usnul, tak jsem myslel na Zem stínů. O&#160;Zemi stínů sestry nevěděly, ta byla jen moje a&#160;Vopičákova. Myslel jsem na Zem stínů, kde mě stíny zdvihaly do výšky a&#160;hladily po hlavičce, broukaly mi něžně a&#160;krmily mě něčím lepkavým, stíny se se mnou smály… Na tyhle stíny jsem myslel, pamatoval jsem si je. Lidi jsem poprvé viděl až v&#160;Siřemi, ale už jsem byl rozumný natolik, že jsem na tuhle zem sral hovna, protože to byla zem těch sviní, mých rodičů, kurev a&#160;cizinců.</p>
			<p class="MLP_text ParaOverride-1">Tulení bylo lepší. Když jsme se tulili dlouho, Hanka víc voněla. Objímali jsme se. Líbí se ti to? říkala. Moc se mi to líbilo. Hance nevadilo, jak vypadám. Jednou jsem jí řekl, že tulení musí být hezký i&#160;se sestrou Dolores. Hanka mi dala facku, až se mi v&#160;očích zajiskřilo. Hanka si nepřála, abych se tulil ještě s&#160;někým jiným. Prsa měla Hanka daleko menší než sestra Dolores. Když byla Hanka u&#160;mě v&#160;posteli, byl Vopičák většinou tichý a&#160;klidný. Možná mu připadalo, že je taky trochu u&#160;něj v&#160;posteli, a&#160;bylo to tak. Kvůli tomu, jak se Hanka starala o&#160;Vopičáka, sestry chtěly, aby z&#160;ní jednou byla taky sestra. Já to taky chtěl. Byli bychom pořád spolu. Ale to se nestalo, nebylo to možný.</p>
			<p class="MLP_text_bez1radku_-12-0- ParaOverride-1">V&#160;kostele nám kázal farář pan František, a&#160;protože mu ministrovali místní kluci, tak trenýrkáři v&#160;čele s&#160;Dýhou, Pátou a&#160;Karlem vždy nalezli do prvních řad, a&#160;když byl pan František i&#160;sestry zaujati modlitbou či vyprávěním o&#160;svatých a&#160;nestřežili nás, trenýrkáři si s&#160;ministranty vyměňovali posunky a&#160;ukazovali zaťaté pěsti.</p>
			<p class="MLP_text ParaOverride-1">Ministranti se pořád drželi pana faráře, protože by osamělí mezi námi někde v&#160;kostele dostali po držce. Pan farář František vykládal, že láska je tou sladkostí světa a&#160;že kdo ji nemá, nemá nic. Sestry nás střežily a&#160;přitom si dýchaly na ozáblé prsty a&#160;my poslouchali pana Františka, protože jsme museli, a&#160;když říkal láska a&#160;milovat, tak kluci prskali smíchy, ale po chvíli jsme se už nepošťuchovali a&#160;nešklebili, mrzli jsme, protože jsme se před kostelem zkoulovali a&#160;mokrá místa na tělech nám chladla. Z&#160;místních chodily na ranní jen siřemské babky, které milovaly náboženský zpěv Šklíby i&#160;ostatních kostelních zpěváčků z&#160;našich řad a&#160;zamlouvaly si Šklíbovu pěveckou družinu na své pohřby. Některé babky jsem si pamatoval ze starých dob, kdy domov ještě nebyl Domovem a&#160;nevládly v&#160;něm sestry, a&#160;myslel jsem, že babky už si na mě nepamatují. To jsem se ale plet.</p>
			<p class="MLP_text ParaOverride-1">Já byl také kdysi vybrán, abych doprovázel pohřby, ale pak bylo rozhodnuto, že pohřby budou vyprovázet jen čeští chlapci, protože to tak lépe vypadá. Zvlášť když hodně plakali, tak dostali spoustu cukroví a&#160;polívek a&#160;sladkostí a&#160;vždycky museli odevzdat daň trenýrkářům, kteří na pohřbech vesničanů odmítali plakat, a&#160;těm, co si na pohřbech přivydělávali, nadávali do ubulenců… ale bylo to jinak! Trenýrkáře na pohřbech nikdo nechtěl, protože byli vzpurní a&#160;drzí a&#160;ukradli všecko, co nebylo přibitý, a&#160;mě taky na pohřbech nikdo nechtěl a&#160;nikdy jsem ani nezpíval… a&#160;mně to bylo jedno!</p>
			<p class="MLP_text ParaOverride-1">Zpěváčci si říkali Družina a&#160;vedla je sestra Eulálie a&#160;Šklíba byl mezi pěvci první. Ale v&#160;zimě rozezněli chlapci své kostelní hlasy jen málokdy. I&#160;panu faráři někdy v&#160;mrazech zimou drkotaly zuby jako nám, a&#160;tak při mši šturmoval, jak říkaly siřemské babky, které s&#160;námi chodily na ranní a&#160;před kostelem nám dávaly jablka a&#160;ořechy, na kterých si ti starší dlouhokošiláci vyráželi mlíčňáky, a&#160;kdo si vyrazil mlíčňáka, byl už zralý, aby se stal trenýrkářem… A&#160;tak jsem si na ořechy dával pozor, protože jsem vůbec nechtěl do horní ložnice k&#160;Dýhovi, kde si pořád honili péra a&#160;mluvili o&#160;tom, a&#160;mě to nezajímalo.</p>
			<p class="MLP_text_bez1radku_-12-0- ParaOverride-1">Když jsme šli ráno do kostela, vždycky jsme se seřadili, nejdřív jsme šli my dlouhokošiláci, protože jsme šli pomalu a&#160;trenýrkářům bychom nestačili. Ale když byl mráz a&#160;sníh, tak šli trenýrkáři vpředu, aby prošlapali cestu, a&#160;já si pamatuju jen a&#160;jen na mrazivá rána, kdy průvod nás dítek božích šel okolo rybníčku do kostela a&#160;ves byla úplně prázdná až na psy, co na nás štěkali… tehdy nás neznali, protože tam nebyl velitel Vyžlata, který by nás půjčoval lidem na práce. Psi nás vůbec neznali a&#160;štěkali na nás, na průvod dítek zachumlaných až po uši do oděvů a&#160;šál a&#160;čepic, které nám české děti darovaly v&#160;balících.</p>
			<p class="MLP_text ParaOverride-1">Zpátky jsme chodili jinak, protože ves už žila, ať pan farář František šturmoval, jak chtěl. A&#160;to po cestě od kostela k&#160;rybníku fičely hroudy a&#160;sněhové koule s&#160;ledem… přes náves ne, to jsme zas vždycky utvořili řady a&#160;sestry šly na krajích a&#160;všichni jsme zpívali: Blíž k&#160;tobě, Hospodine, aby nás ves slyšela. Ale pak po cestě, kde už nebyly chalupy, jsme udělali houf, siřemští kluci už na nás čekali s&#160;hroudami a&#160;kamením, a&#160;trenýrkáři teď obklopili ty nejmenší dlouhokošiláče a&#160;šli po stranách a&#160;kleli a&#160;nadávali a&#160;zachytávali hroudy a&#160;kameny a&#160;taky je mrskali zpátky a&#160;dbali, aby ledové koule nerozbíjely malé hlavy dlouhokošiláčů, ale obraceli je do ksichtů venkovským klukům. A&#160;sestry nezmohly vůbec nic.</p>
			<p class="MLP_text ParaOverride-1">A&#160;ste pasťáci a&#160;syfilitici, cigoši a&#160;bakeliti, dehťáci a&#160;ksindlové, řvali na nás siřemští kluci. A&#160;ste debilové a&#160;ksindlové, hnojáci a&#160;vidláci a&#160;sráči a&#160;psožrouti, řvali na ně trenýrkáři a&#160;Dýha, Chata a&#160;Karel a&#160;ostatní trenýrkáři nic nedbali na prosby sester a&#160;z&#160;nohavic tahali klacky, které si připravili na vesnické psy, které na nás místní leckdy poštvali. To všechno byla veliká legrace a&#160;největší zábava i&#160;přes boule a&#160;krev z&#160;nosu a&#160;natržené ucho. A&#160;přestože cesta do kostela nám v&#160;těch mrazivých ránech připadala nekonečná, zpátky v&#160;Domově jsme v&#160;tom tartasu rvačky při uhýbání před fičícími hroudami a&#160;kameny byli strašně rychle.</p>
			<p class="MLP_text ParaOverride-1">A&#160;sestry nám pak ovazovaly škrábance a&#160;boule potíraly jódem a&#160;toho dne nejmladší sestra Eulálie vzlykala, protože pes jí roztrhl cíp černého roucha, vyděsil ji. A&#160;toho dne nejstarší sestra Leontýna spílala Siřemským do Filištínů a&#160;nás přirovnávala k&#160;svatým dětem křížových výprav, a&#160;toho dne byl hrdinou Domova Dýha, protože měl kamenem rozbité čelo, a&#160;hrdinou byl každý kluk, který kulhal anebo měl ovázanou ruku, a&#160;chlubili jsme se těma zraněníma, a&#160;kdo žádné neměl, tak předstíral, že ho má, a&#160;vymýšleli jsme pasti a&#160;léčky na siřemské kluky a&#160;řvali jsme a&#160;kleli a&#160;nadávali. A&#160;toho dne sestra Albrechta v&#160;jídelně třídě vykřikla: Zavřete huby! A&#160;mrskla nabě­račkou na podlahu.</p>
			<p class="MLP_text ParaOverride-1">Jeden bakeliťák hned ze země naběračku schmátnul a&#160;celou ji olízal. Dýha bakeliťáka nakop, bakeliťákovi bratři si to nechtěli nechat líbit, ani od Dýhy ne, a&#160;tak Dýhovi k&#160;rozbitému čelu přibylo stehno rozřízlé střepem z&#160;talíře. Velký kluci se začali prát a&#160;dlouhokošiláči mezi nima pobíhali a&#160;sráželi jeden druhýho na zem a&#160;za chvíli se prali všichni, a&#160;ti, co měli svoje jazyky, těma jazykama řvali a&#160;nadávali a&#160;nadávali i&#160;česky.</p>
			<p class="MLP_text ParaOverride-1">Sestra Albrechta seděla na židli, přes hlavu jí létaly talíře i&#160;příbory a&#160;někdo v&#160;té rvačce převrhl i&#160;konev s&#160;mlékem a&#160;tác s&#160;namazanými chleby srazil na podlahu a&#160;sestra Albrechta si zapálila cigaretu a&#160;v&#160;tom tartasu rvačky, pláči a&#160;vzlykání přišláplých dlouhokošiláčů klepala popel na špinavou zamaštěnou podlahu.</p>
			<p class="MLP_text ParaOverride-1">Dostal jsem se k&#160;chlebům, jeden jsem strčil pod košili a&#160;nalepil ho máslem na břicho a&#160;stačil jsem rychle sežrat ještě dva, než do jídelny vběhla sestra Leontýna s&#160;koštětem a&#160;za ní sestry Zdislava a&#160;Dolores s&#160;kbelíky studené vody, sestra Leontýna rváče práskala po hlavách a&#160;sestry na ně chrstaly vodu. Pak se sestra Leontýna zastavila před sestrou Albrechtou a&#160;vrazila jí facku, až sestře Albrechtě vypadla cigareta z&#160;pusy. Sestra Leontýna řekla: Odpusť, sestro, rupají nám nervy.</p>
			<p class="MLP_text ParaOverride-1">A&#160;sestra Albrechta řekla: Proč nám přes ves nedaj policajta?</p>
			<p class="MLP_text ParaOverride-1">Protože jsou to husiti, bezbožníci, je to komunistická obec a&#160;temná noc nastala! řekla sestra Leontýna.</p>
			<p class="MLP_text ParaOverride-1">Všichni jsme ji slyšeli, protože až na občasné fňuknutí vládl v&#160;jí­delně klid.</p>
			<p class="MLP_text ParaOverride-1">Trenýrkáři se tlačili kolem převržených stolů a&#160;lavic a&#160;některý dlouhokošiláci se ještě povalovali na podlaze v&#160;různým stupni zubo­žení.</p>
			<p class="MLP_text ParaOverride-1">Sestra Dolores, která se zády skoro opírala o&#160;namalovaného Krista, zvolala: Co s&#160;námi bude, Bože, co s&#160;námi bude! Sestra Zdis­lava sestru Dolores objala a&#160;řekla: Upokoj se, sestro, a&#160;pomni, co bude s&#160;nimi, s&#160;maličkými! A&#160;když tohle uslyšela sestra Dolores, strašně vykřikla a&#160;padla zády na zeď, třískla do ní hlavou a&#160;my všichni vyjekli skoro naráz.</p>
			<p class="MLP_text ParaOverride-1">Pak z&#160;jednoho hloučku vystoupil Dýha, postavil se proti sestře Leontýně, a&#160;přestože byl skoro stejně velký jako ona, ještě vystrčil bradu a&#160;řekl: Já sem taky komunista! a&#160;sestra Leontýna mu řekla: Tak to budeš spát ve sklepě! A&#160;vůbec, za to, že jste se rvali, všichni teď půjdete spát bez vyučování a&#160;alou!</p>
			<p class="MLP_text ParaOverride-1">Sestry, no tak! plácala sestra Leontýna do dlaní a&#160;sestry nás řadily ke dveřím a&#160;taky plácaly do dlaní a&#160;zpívaly dlouhokošilákům do kroku jako vždycky: Ráz, dva, jedna, dvě, myška jde, Pán na ní okem spočinul, jedno dvě zrnka prominul…, ale bylo to jiné než ostatní dny po odpolední svačině. Den bez vyučování se stal poledním klidem po obědě a&#160;my všichni byli potlučení a&#160;zuboženi a&#160;nikdo už se nevytahoval a&#160;nikdo ani moc nemluvil. Dýha zůstal stát, měl vztek, vykročila k&#160;němu sestra Albrechta, cinkala svazkem klíčů na kruhu, to ona vždycky odváděla neposlušné hochy do sklepa, protože měla sílu. Sestra Dolores se opírala o&#160;Krista na stěně a&#160;drmolila, sestra Leontýna k&#160;ní přistoupila a&#160;chytla ji za paži a&#160;pak společně i&#160;se sestrou Zdislavou před Kristem poklekly a&#160;modlily se, což jsem viděl a&#160;slyšel, když jsem se coural z&#160;jídelny třídy jako poslední.</p>
			<p class="MLP_text ParaOverride-1">A&#160;pak jsem byl sám na chodbě před naší ložnicí.</p>
			<p class="MLP_text ParaOverride-1">A&#160;skrz dveře jsem slyšel konejšivý hlas sestry Eulálie a&#160;sestry Emiliány.</p>
			<p class="MLP_text ParaOverride-1">Nejmenší dlouhokošiláci byli vyděšení rvačkou, slyšel jsem různý brekoty, ale taky Vopičákovo spokojený: Gru, gru…, některá ze sester ho určitě chlácholí a&#160;uspává, tak se nemusim starat! Do ložnice mezi mrňousy se mi nechtělo. Když sestry z&#160;ložnice odcházely, schoval jsem se za roh a&#160;konečně jsem zjistil, že chleba, co skrývám na břiše, není rvačkou nijak poškozený. Celý domov utichl, jak se hoši ponořili do spánku a&#160;sestry asi dlely na modlitbách. Seběhl jsem z&#160;patra a&#160;stál proti velkým domovním dveřím, byly zamčené. Zkusil jsem kliku od kuchyně, ale byla taky zamčená. A&#160;pak jsem stál na schodech do sklepa, kde byla skoro tma, zdola jsem slyšel hlas a&#160;sám jsem se dolů vydal ohybem chodby po schodech… Věděl jsem, že to řve a&#160;zpívá Dýha a&#160;že je sám ve sklepě s&#160;krysama, a&#160;napadlo mě, že se na něj kouknu. Je za mříží, tak kdyby něco, stejně na mě nemůže.</p>
			<p class="MLP_text_bez1radku_-12-0- ParaOverride-1">Šel jsem ohybama sklepní chodby, byla tam skoro tma, někde kapala voda a&#160;já kvůli krysám dupal do shnilé vody, až stříkala, šel jsem k&#160;samotce kolem kójí nacpaných starými lejstry, věděl jsem, že nad dvěma patry budovy, kde jsou naše ložnice, jsou ještě jiná patra, tam ani sestry nechodily, ta patra nad námi byla zamčená a&#160;zazděná a&#160;prý taky plná lejster. Viděl jsem skrz mříže sklepních kójí balíky převázané motouzem, myši tam měly svoje města a&#160;prolejzačky… a&#160;pak jsem stál před Dýhou a&#160;koukal na něj.</p>
			<p class="MLP_text ParaOverride-1">Měl na samotce kýbl a&#160;deku. Svítila mu tam žárovka. Opíral se o&#160;mříž. Nevěděl jsem, jestli mám mluvit, protože dlouhokošiláci na trenýrkáře nemluvěj první. Já nebyl dlouhokošilák, ale k&#160;trenýrkářům jsem taky nepatřil… Čekal jsem, až si mě všimne.</p>
			<p class="MLP_text ParaOverride-1">Ty kryso, řekl Dýha. Já myslel, že seš velká krysa, co pro mě de. A&#160;to seš ty, ty kryso.</p>
			<p class="MLP_text ParaOverride-1">Krysy nejsou tak velký.</p>
			<p class="MLP_text ParaOverride-1">Náhodou sou. Tady sou takový krysy.</p>
			<p class="MLP_text ParaOverride-1">Nejsou.</p>
			<p class="MLP_text ParaOverride-1">Na kluka seš malej, ale na krysu velkej dost.</p>
			<p class="MLP_text ParaOverride-1">Co tu děláš?</p>
			<p class="MLP_text ParaOverride-1">Nic. Nemáš cigáro?</p>
			<p class="MLP_text ParaOverride-1">Ne.</p>
			<p class="MLP_text ParaOverride-1">Venku je komunistický povstání. Tak mazej za Karlem a&#160;dones cigára.</p>
			<p class="MLP_text ParaOverride-1">Co?</p>
			<p class="MLP_text ParaOverride-1">Hele, jak to že nespíš s&#160;náma nahoře?</p>
			<p class="MLP_text ParaOverride-1">Sem u&#160;bráchy.</p>
			<p class="MLP_text ParaOverride-1">Hele, Iljo, ty seš malej, ale starej! Máš bejt nahoře! Vodkdy seš v&#160;domově?</p>
			<p class="MLP_text ParaOverride-1">Pořád.</p>
			<p class="MLP_text ParaOverride-1">Hele, dyž doneseš cigára, tak tě možná vemem sebou. Možná!</p>
			<p class="MLP_text ParaOverride-1">Kam?</p>
			<p class="MLP_text ParaOverride-1">Do cizinecký legie. Dem tam, já, Karel i&#160;Páta. Chata de taky. Nože i&#160;baterky máme. Můžeš jít s&#160;náma. My sme Psanci.</p>
			<p class="MLP_text ParaOverride-1">Vemete Vopičáka?</p>
			<p class="MLP_text ParaOverride-1">Ne. Vopičák je k&#160;ničemu.</p>
			<p class="MLP_text ParaOverride-1">Tak to nejdu.</p>
			<p class="MLP_text ParaOverride-1">Vtom Dýha vymrštil ruku mezi mřížemi, udeřil mě zespoda dlaní do brady, úder mi vyvrátil hlavu, a&#160;když mi hlava padala zpátky, zas jsem viděl jeho ruku, zajel mi pod košili, sebral mi chleba.</p>
			<p class="MLP_text ParaOverride-1">Chceš tu zůstat a&#160;čumět Doloróze na kozy, viď?</p>
			<p class="MLP_text ParaOverride-1">Blbče, říkám mu a&#160;koukám na svůj chleba.</p>
			<p class="MLP_text ParaOverride-1">Eště sem nežral, řekl Dýha a&#160;cpal si chleba do pusy. Co čučíš, co bulíš, srabe. Máš hlad?</p>
			<p class="MLP_text ParaOverride-1">Ne.</p>
			<p class="MLP_text ParaOverride-1">Já eště nežral! řekl Dýha.</p>
			<p class="MLP_text ParaOverride-1">Blbče blbej!</p>
			<p class="MLP_text ParaOverride-1">Ty fakt bulíš, Iljo! Na!</p>
			<p class="MLP_text ParaOverride-1">Podal mi kus chleba zpátky skrz mříž. Strčil jsem chleba do kapsy.</p>
			<p class="MLP_text ParaOverride-1">Muj fotr je letec, řekl Dýha. Veme mě i&#160;další kluky do armády. Muj fotr mi posílá zprávy o&#160;komunistickým povstání. Mrkáš, co?</p>
			<p class="MLP_text ParaOverride-1">Muj fotr je taky letec, řekl jsem.</p>
			<p class="MLP_text ParaOverride-1">Kecáš! Dyť vás vaši zahodili! Tebe i&#160;toho posrance. To by žádnej letec neudělal.</p>
			<p class="MLP_text ParaOverride-1">Kecáš! Udělal!</p>
			<p class="MLP_text ParaOverride-1">Deš pro ty cigára?</p>
			<p class="MLP_text ParaOverride-1">Chtěl jsem jít, ale oba jsme strnuli a&#160;lapali ty zvuky… Teď byl po­lední klid, a&#160;kdokoli by ho porušil hlukem, byl by přísně potrestán, ale slyšeli jsme to oba. Hlavní dveře od budovy hlasitě práskly, slyšeli jsme hlasy a&#160;dupání, křik… bylo to, jako by do Domova vešla spousta dalších chlapců. Ale slyšeli jsme hlasy a&#160;byly to hlasy dospělých, teď po schodech do pater dupali dospělí lidé.</p>
			<p class="MLP_text ParaOverride-1">Dýha chtěl hlavu prostrčit mřížema, asi aby líp slyšel, ale to nešlo. Směšně se kroutil.</p>
			<p class="MLP_text ParaOverride-1">Dupat se nesmí, řekl jsem. Du pro ty cigára.</p>
			<p class="MLP_text ParaOverride-1">Otočil jsem se a&#160;šel sklepem, chtěl jsem jít rychle, rychle projít šerem a&#160;být na chodbě.</p>
			<p class="MLP_text ParaOverride-1">Kryso, počkej! Nechoď! křičel, ale já chtěl vidět ty lidi.</p>
		</div>
</body>
</html>