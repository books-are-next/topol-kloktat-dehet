<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>kloktat_dehet-17</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="kloktat_dehet-17" xml:lang="cs-CZ">
		<div class="Z-kladn--textový-r-meček">
			<p id="_idParaDest-16" class="MLP_uroven2_kapitola ParaOverride-1">14. Zdrháme! Zvířata. Luka. <br/>První kurhan</p>
			<p class="MLP_text_bez1radku ParaOverride-1">Rozřízl plátěnou plachtu stanu, vstoupil dovnitř, přitiskl se k&#160;jednomu z&#160;pytlů a&#160;v&#160;šeru svítání s&#160;ním splynul.</p>
			<p class="MLP_text ParaOverride-1">Nevěděl jsem, jestli je to Čech vyslaný zavraždit kapitána Jegorova, uloupit jeho bojové poklady, nebo nějaká příšera z&#160;Kupečáku. Měl jsem tvář u&#160;jeho bot, ale nebyly to boty, byly to botky, a&#160;viděl jsem, že jestli je to člověk, musí to být velice malý člověk, a&#160;v&#160;prvním okamžiku jsem se domníval, že je to možná někdo z&#160;Psanců, ale nebylo tomu tak.</p>
			<p class="MLP_text ParaOverride-1">Ihned jsem zaútočil, abych tvora zlikvidoval, zapomněl jsem, že jsem k&#160;cenným pytlům přivázaný.</p>
			<p class="MLP_text ParaOverride-1">Zmítali jsme se s&#160;příchozím v&#160;ječícím klubku, a&#160;kdyby mě chtěl zabodnout, už by to udělal. Já s&#160;tou možností počítal, neboť v&#160;tankovém vojsku jsem občas i&#160;v&#160;jinak nádherných dnech míval své špatné chvíle. Přával jsem si být zabit, to byly moje špatné chvíle, které vyplývaly z&#160;přemýšlení.</p>
			<p class="MLP_text ParaOverride-1">Ale teď přemýšlet nemůžu, malý člověk bojuje zuřivě a&#160;obratně, a&#160;zatímco já ječím, rve se bez hlesu. Tiskne mě k&#160;zemi, náhle ucítím nesmírnou bolest v&#160;boku, kopanec mě od tvora odrazí a&#160;já hledím do ústí pistole mého kapitána Jegorova a&#160;také hledím do ústí orúžij příkazníka Timoši a&#160;příkazníka Kantariji a&#160;všude kolem nás se teď míhaj ostatní automatčíci a&#160;v&#160;rukou mají pistole a&#160;orúžije a&#160;taky nože a&#160;polní lopatky a&#160;vypadají zuřivě a&#160;vztekle a&#160;ubili by nás oba, kdyby je kapitán Jegorov nevyhnal ze stanu.</p>
			<p class="MLP_text ParaOverride-1">Automatčíci mě odvlekli za provaz, který jsem měl uvázaný kolem kotníků, odřízli mě od pytlů a&#160;dál mě venku střežili ústími napřažených zbraní.</p>
			<p class="MLP_text ParaOverride-1">Ve stanu zůstal kapitán Jegorov a&#160;několik poddůstojníků a&#160;nastal výslech nočního tvora, to jsem pochopil podle jeho řevu, konečně jsem tedy slyšel jeho hlas a&#160;byl to hlas chlapa, a&#160;že je vyslýchán, bylo jasné, rány do tvora dokonce jednu chvíli vybulovaly plátno stanu, byly vidět obrysy tvorova tělíčka. Byl menší než ten nejmenší dlouhokošiláč v&#160;domově Domově. Všichni venku jsme strnuli, protože poté, co řev neznámého chlapa ve stanu vyvrcholil v&#160;naříkavém kňučení běžném při výsleších, překvapivě se změnil v&#160;dětské pofňukávání a&#160;pak v&#160;cosi, co nelze nazvat jinak než bečení mimina. Vše se vysvětlilo.</p>
			<p class="MLP_text_bez1radku_-12-0- ParaOverride-1">Willy Dagobert zvaný Dago byl totiž náš východoněmecký soudruh. Byl jediný, komu se podařilo probít se obklíčením, jediný z&#160;východoněmeckého kontingentu, který dokázal projít Kupečákem, vyhnout se hlídkám českých band a&#160;najít naši tankovou kolonu.</p>
			<p class="MLP_text ParaOverride-1">Však si také Dago z&#160;úvodního výslechu nic nedělal, jeho rány překryla radost, že nás našel a&#160;že omylem nevklouzl do ležení českých banditů, jak se zpočátku obával.</p>
			<p class="MLP_text ParaOverride-1">Brzy své přátelství s&#160;kapitánem Jegorovem a&#160;vůbec všemi poddůstojníky a&#160;vojíny tankové kolony zpečetil několika sklenkama vodky, a&#160;přestože z&#160;pár povrchových ran trošičku krvácel, mávl nad tím rukou a&#160;na pancíři jednoho z&#160;tanků provedl improvizované vystoupení.</p>
			<p class="MLP_text ParaOverride-1">Mezi všemi vojáky tankové kolony z&#160;toho bylo mnoho radosti. Na pokyn kapitána Jegorova jsem Dagovu vystoupení přihlížel také.</p>
			<p class="MLP_text ParaOverride-1">Dago nejprve jen tak poskakoval, a&#160;když se rozskákal, metal k&#160;nadšení a&#160;údivu nás všech na pancíři kozelce, kotrmelcoval ve vzduchu a&#160;vypadalo to, že pod jeho maličkýma, pevnýma nohama je tank jako z&#160;gumy a&#160;vůbec to není vražedná obluda, která jedny drtí na kaši, zatímco druhým poskytuje vcelku bezpečný úkryt.</p>
			<p class="MLP_text ParaOverride-1">Dago vysoko nad tankem metal kozelce a&#160;svým malým hrdlem k&#160;tomu vydával nejrůznější zvuky, táhlé hluboké stony i&#160;pištivé skřeky a&#160;chvilkama i&#160;popěvky, a&#160;všechny ty zvuky se k&#160;nám jako by sbíhaly ze všech světových stran, až se někteří automatčíci poděšeně ohlíželi, a&#160;pak se Dago cupitavými krůčky rozeběhl a&#160;přeskočil z&#160;tanku na tank a&#160;zase na další tank a&#160;takto neuvěřitelnými přemety a&#160;piruetami obskákal všechny tanky v&#160;koloně a&#160;nadšení vojáků se stupňovalo a&#160;Dago provedl své vrcholné číslo, během mohutného výskoku se ve vzduchu zmenšil, stále se ve svém letu zmenšoval, padal k&#160;nám z&#160;výšky a&#160;chvilku vypadal, že není větší než kopací míč, a&#160;takto do sebe zavrtěný a&#160;sražený padl do náruče kapitána Jegorova a&#160;teď už zas bučel a&#160;kničel a&#160;bekal jako mimino, což byl pohled opravdu k&#160;popukání, neboť mimino v&#160;náručí kapitána Jegorova mělo knírek a&#160;strašnou zkrabatělou tvář trpaslíka.</p>
			<p class="MLP_text ParaOverride-1">Kapitán burácející smíchem ho chvilku houpal a&#160;pak jako dělal, že mu čichá k&#160;plenám a&#160;zatvářil se, že omdlévá, a&#160;lapal po vzduchu a&#160;my takto veselého a&#160;žertujícího kapitána nikdy neviděli, tak jsme tleskali a&#160;ječeli nadšením, a&#160;pak kapitán mimino Daga podal poddůstojníkovi vedle sebe a&#160;ten ho taky pohoupal v&#160;loktech a&#160;za všeobecného smíchu a&#160;veselí si začal vykračovat, jak ňáká mamina ze vsi, a&#160;pak podal Daga dál, a&#160;když už měl Dago toho houpání a&#160;konejšení dost, rázem seskočil a&#160;napřímil se a&#160;stál tu ve středu všech a&#160;přijímal potlesk a&#160;jásot a&#160;kapitán Jegorov s&#160;očima úplně uslzenýma tleskal a&#160;pořád opakoval: Nastojáščij artist! Nastojáščij artist! a&#160;my všichni jsme to opakovali po něm.</p>
			<p class="MLP_text ParaOverride-1">Pak se kapitán Jegorov k&#160;trpaslíkovi sklonil a&#160;potřásl mu rukou.</p>
			<p class="MLP_text ParaOverride-1">Tleskali jsme úplně bez dechu.</p>
			<p class="MLP_text ParaOverride-1">Zvětšit se Dago ovšem nedokázal.</p>
			<p class="MLP_text_bez1radku_-12-0- ParaOverride-1">Toho dne jsme neurčovali svou polohu z&#160;mých map, skrček Dago nad nimi mávl rukou a&#160;nechal tu ruku vztaženou a&#160;vytrčil prst směrem za obzor, tam, kde se v dáli asfalt silnice zdál splývat s&#160;bohatě olistěným větvovím stromů Kupeckého lesa.</p>
			<p class="MLP_text ParaOverride-1">Skrček Dago určil směr a&#160;naše kolona se hnula osvobodit východoněmecký cirkus Hygea, který padl do obklíčení českých band.</p>
			<p class="MLP_text ParaOverride-1">Dago doufal, že východoněmečtí soudruzi dokáží příval vzbouřených vesničanů zastavit, dokud nedovede tankovou kolonu.</p>
			<p class="MLP_text ParaOverride-1">Toho dne vládla na pancířích tanků veselá nálada. Z&#160;vtípků příkazníka Kantariji i&#160;z&#160;vážnější řeči příkazníka Timoši jsem pochopil, že sovětští soudruzi cirkusy milují.</p>
			<p class="MLP_text ParaOverride-1">Ještě jsem nevěděl, jaký úkol naše tanková kolona Veselá písnička vlastně má, ale ze všech těch veselých řečí, které se v&#160;rytmu jízdy přelévaly z&#160;tanku na tank, mi bylo jasné, že setkání s&#160;cirkusem není pro Jegorovovy automatčíky žádným překvapením, naopak, že k&#160;němu mělo dojít už dávno někde v&#160;prostoru Tomašín&#160;– Siřem.</p>
			<p class="MLP_text ParaOverride-1">Kvůli povstání československého lidu a&#160;také nepřátelským ope­racím československé armády byly ale plány cirkusu i&#160;našeho tankového vojska zmařeny.</p>
			<p class="MLP_text ParaOverride-1">Není tedy divu, že už během jízdy docházelo k&#160;horečnatým přípravám k&#160;slavnostnímu setkání. Za jízdy na tanku není možné prát, mnozí vojíni tedy alespoň chvatně, v&#160;příznivém letním vánku, větrali zanedbané součásti tankistických uniforem i&#160;prádlo. Přímo za jízdy rvali bujné čerstvé větve z&#160;velikánů Kupeckého lesa a&#160;pořizovali si nové maskování.</p>
			<p class="MLP_text ParaOverride-1">Dago, bezpečně usazený mezi námi na čelním pancíři, neustále svou tvrdou ruštinou hovořil a&#160;pobízel nás ke spěchu, a&#160;zvláště jeho řeči o&#160;krasojezdkyních a&#160;zpěvačkách a&#160;artistkách východoněmeckého cirkusu Hygea nás opájely. Hořel jsem také touhou poznat některá z&#160;oněch tajemných cizokrajných zvířat, která jsem znal jen s&#160;přírodozpytu a&#160;obrázků a&#160;příkazník Timoša se nenechal dvakrát pobízet a&#160;vytáhl svou obrázkovou zvířecí sadu a&#160;moje nadšení neznalo mezí, když nad obrázkem slona Dago jen pohrdlivě mávl rukou a&#160;řekl: U&#160;nas bolšij! A&#160;to samé pravil na obrázek prérijního psouna a&#160;medvěda a&#160;ledního medvěda… cirkus Hygea se zdál být zásoben všemi možnými zvířaty světa a&#160;já se těšil.</p>
			<p class="MLP_text ParaOverride-1">A&#160;ještě něco. Cirkus by mi mohl pomoci.</p>
			<p class="MLP_text ParaOverride-1">Moje dny v&#160;tankovém vojsku byly většinou dobré a&#160;nikdo na mě nemoh. Ale tušil jsem, že ať už potkáme cirkusů nepočítaně, povstání československého lidu bude zuřit dál. A&#160;co si počnu, až mi kapitán Jegorov znovu poručí tlumočit vysílání Svobodná Siřem, a&#160;poté poručí na Siřem zaútočit? Jak dlouho dokážu vodit tankovou kolonu podle svých map okolím Siřemi, ale ne do Siřemi?</p>
			<p class="MLP_text ParaOverride-1">Bylo mi jasné, že pokud by kapitán Jegorov pochopil, že ho klamu, přestal by mě mít rád. Tak daleko jsem to nechtěl nechat dojít. Napadlo mě, že bych se mohl uchytit u&#160;Dagova cirkusu. Kdo dokázal uskakovat před všema těma býkama, drkajícíma se na řetězech, kdo dokázal útočícího vesnického psa nakopnout do slintající tlamy, že jen hek, kdo nosil putny šlichty prasnicím, co žraly všechno, a&#160;kdo si porozuměl s&#160;koníkem táhnoucím náklad? To by pro mě nebyla žádná práce sloužit zas zvířatům. Nesmírně jsem se na setkání s&#160;cirkusem těšil. To my všichni v&#160;koloně.</p>
			<p class="MLP_text ParaOverride-1">Ale sklaplo nám. A&#160;objevil jsem tajemství vozů trénu.</p>
			<p class="MLP_text ParaOverride-1">Bylo to takhle: původně tanková kolona Veselá písnička jen likvi­dovala hnízda odporu a&#160;pak z&#160;dobytých hnízd doplňovala zásoby potravin, ale to se změnilo.</p>
			<p class="MLP_text ParaOverride-1">Teď jsme útočili na každé stavení, ke kterému jsme se dostali, a&#160;protože dobrovolně nám Češi nepodali ani sklenici vody, tak bylo nejlepší brát jim všechno.</p>
			<p class="MLP_text ParaOverride-1">Útočili jsme rovnou tanky, neboť praxe proviantních oddílů se neosvědčila. To jsem vyrozuměl z&#160;uvážlivých řečí příkazníka Timoši. Proviantní oddíly vyslané do vesnic a&#160;samot v&#160;Kupeckém lese se mnohdy vracely se ztrátami a&#160;jejich kořistí bylo třeba jen pár konzerv a&#160;také se stalo, že se oddíl nevrátil vůbec, ale druhého dne tankovou kolonu překvapila palebná uzávěra z&#160;hodnotných poloautomatických zbraní sebraných našim padlým.</p>
			<p class="MLP_text ParaOverride-1">Jinak než z&#160;potravin obyvatelstva jsme naši polní kuchyň zásobovat nemohli, to dá rozum.</p>
			<p class="MLP_text ParaOverride-1">Naše tanky tedy vždycky nejprve zažehly nepřátelské stavení či celou vesničku, a&#160;potom jsme do dobytého stavení či do dýmajících trosek vesnice vtrhli a&#160;sebrali všechno, co šlo odnést, i&#160;vodu.</p>
			<p class="MLP_text ParaOverride-1">A&#160;nic jsme nedbali zpráv vysílače Svobodná Siřem.</p>
			<p class="MLP_text ParaOverride-1">A&#160;nic jsme nedbali očí z&#160;lesa, celý les se stal územím band, a&#160;přestože pány a&#160;veliteli silnic a&#160;silniček jsme stále my, les je plný těch, co nás sledují a&#160;chtějí nám škodit.</p>
			<p class="MLP_text ParaOverride-1">Nedbali jsme, že všude na bílých zídkách, všude na bílých omítkách domů a&#160;chalup, křížem krážem přes asfalt silnic a&#160;silniček se na nás šklebily namalované výsměšné lebky se zkříženými hnáty a&#160;také nás všude haněly nápisy a&#160;urážky v&#160;azbuce.</p>
			<p class="MLP_text ParaOverride-1">Pro Daga bylo tohle všechno nové. Jeho cirkus až do vypuknutí povstání zažil jen triumfální úspěch a&#160;spousta květin a&#160;děkovaček. Až do vypuknutí povstání putoval cirkus Hygea jako obyčejný socialistický cirkus.</p>
			<p class="MLP_text ParaOverride-1">Z&#160;Dagovy řeči jsem vyrozuměl, že situace se změnila, když do Československa vstoupila východoněmecká lidová armáda, aby bok po boku s&#160;ostatními armádami Varšavského paktu znovu proměnila vzbouřené Československo v&#160;sovětský satelit.</p>
			<p class="MLP_text ParaOverride-1">To už byl cirkus pod ochranou východoněmeckých soudruhů a&#160;směřoval do prostoru Siřem.</p>
			<p class="MLP_text ParaOverride-1">Tady cirkus povstání zasáhlo s&#160;plnou silou.</p>
			<p class="MLP_text ParaOverride-1">Putování naší kolony českým krajem bylo bojem, to už jsem zmínil dostatečně. Pro Daga však byla nepřetržitá bojová situace něčím novým.</p>
			<p class="MLP_text ParaOverride-1">Viděl jsem, jak se celý vyděšený schoulil, protože jsme zrovna v&#160;dešti šrapnelů museli opustit náš pelech na čelním pancíři a&#160;polníma lopatkama a&#160;pobočnýma zbraněma zlikvidovat osádku bez­zákluzového děla, která palebný přepad provedla.</p>
			<p class="MLP_text ParaOverride-1">Ves, u&#160;které jsme byli napadeni, byla v&#160;mých mapách uvedena jako Luka.</p>
			<p class="MLP_text ParaOverride-1">Zůstal jsem u&#160;choulícího se a&#160;stále se zmenšujícího Daga a&#160;naši automatčíci vtrhli do vsi.</p>
			<p class="MLP_text ParaOverride-1">Dago opět vydával miminěcí zvuky a&#160;zas z&#160;něj byla pořádně vidět jen jeho velká hlava. Čekali jsme spolu na pancíři, až se drancovníci vrátí. Neměli jsme co dělat.</p>
			<p class="MLP_text ParaOverride-1">Říkal jsem tedy alespoň samá sprostá slova a&#160;mlátil pěstí do pancíře. Já neměl ani orúžije, nic!</p>
			<p class="MLP_text ParaOverride-1">Maličký Dago se vedle mě chvěl. Napadlo mě, že zatímco on, když se bojí, tak se zmenšuje, já se zvětšuju. Povšiml jsem si, že rostu, už několikrát jsem musel povolit sešpendlení uniformy. Však jsem také fasoval vojenské příděly a&#160;všechno vždycky sněd.</p>
			<p class="MLP_text ParaOverride-1">Utečeme! řekl najednou Dago a&#160;zase ve své normální malé velikosti se smyk po pancíři a&#160;vkročil do lesa a&#160;já obešel tank a&#160;vyrazil za ním, jako by mě vedl.</p>
			<p class="MLP_text ParaOverride-1">Pronásledoval jsem uprchlíka, anebo s&#160;ním zdrhal?</p>
			<p class="MLP_text ParaOverride-1">Situaci pojmenuji podle toho, komu budu nucen podat vysvětlení, rozhodl jsem se. Šli jsme rychle, pár krokama jsme se dostali na stezku v&#160;lese a&#160;srdce mi začalo bušit radostí, že konečně zdrhám.</p>
			<p class="MLP_text ParaOverride-1">Jsme na mýtině ohrazené plotem dobytčí ohrady, prolítnem ohradou a&#160;zas zapadnem do lesa, připravuju se strhnout ze sebe sovět­skou uniformu, tohle je území band.</p>
			<p class="MLP_text ParaOverride-1">Chystám se přelézt plaňky, copak Dago, ten je podleze, ale zarazím se, trpaslík klečí v&#160;trávě, ukazuje na plot.</p>
			<p class="MLP_text ParaOverride-1">Sleduju plaňky, jsou podivný!, do břeven dobytčí ohrady jsou vbitý dlouhý skvrnitý nohy zvířete, zírám přímo na hřebík v&#160;kopytu, další hřebík vězí v&#160;kloubu dlouhý nohy, na dobytčí ohradě jsou namísto planěk celkem čtyři všelijak překřížený dlouhatánský nohy a&#160;už taky cítím puch, vždyť jen o&#160;kousek dál v&#160;trávě za plotem leží trup velikýho zvířete. Takový jsem nikdy neviděl.</p>
			<p class="MLP_text ParaOverride-1">Tělo zvířete je tak obrovský, že bych ho považoval nejspíš za haldu skvrnitýho kamení.</p>
			<p class="MLP_text ParaOverride-1">Ale je to mrtvý zvíře. Je plný ran a&#160;ranek, všude na dřevu dobyt­čí ohrady slyším drápkat ptáky, a&#160;protože Dago a&#160;já se nijak moc nehejbeme, tak ptáci klíďopíďo nalízávaj na mrtvolu podivnýho zvířete, posedávaj po ní a&#160;voždibujou ji.</p>
			<p class="MLP_text ParaOverride-1">Dago se šourá trávou a&#160;něco z&#160;tý trávy zvedá a&#160;jde ke mně. To zvíře byla žirafa, protože právě hlavu žirafy Dago sebral, nese ji, jde zpátky přes mýtinu, jdu za ním. Obličej žirafy je trochu podobnej srnce, ale uši jsou teda hodně jiný.</p>
			<p class="MLP_text ParaOverride-1">Mlčíme, jdem zpátky k&#160;tankům, slyšíme jen tu a&#160;tam výstřel, už ne palbu, u&#160;tanků jsme za chvíli. Vlezem zas do hadrů mýho pelechu na čelním pancíři, mlčíme. Tys ji znal? ptám se. Da, řekne Dago. Dneska neutečem, to je jasný.</p>
			<p class="MLP_text_bez1radku_-12-0- ParaOverride-1">Přestože bitva o&#160;Luka proběhla úspěšně, osádky tanků jsou zachmuřený, neboť bezzákluzové dělo, kterým byl proveden přepad, je z&#160;výzbroje bratrské východoněmecké armády.</p>
			<p class="MLP_text ParaOverride-1">Willy Dagobert je opět podroben výslechu, tentokrát ale přátelskému a&#160;neformálnímu. Jsem u&#160;toho.</p>
			<p class="MLP_text ParaOverride-1">Výslech probíhá bez úspěchu.</p>
			<p class="MLP_text ParaOverride-1">Dago popisuje jen a&#160;jen půvaby krasojezdkyň a&#160;dlouze hovoří o&#160;grácii a&#160;nádheře artistek, a&#160;také rád hovoří o&#160;květinách a&#160;ovoci, kterým ho zahrnovali obyvatelé ve městech a&#160;vesnicích, kudy cirkus Hygea projížděl a&#160;kde on, Dago, vystupoval, ale udat přesnou polohu cirkusu nedokáže. Není ani schopen uspokojivě popsat četnost a&#160;výzbroj oddílů východoněmecké lidové armády, která cirkusu Hygea sloužila jako branný dozor.</p>
			<p class="MLP_text ParaOverride-1">Kdykoli přátelští poddůstojníci během neformálního výslechu jen zmíní fakt, že situace se stala bojovou, Dago vřeští a&#160;pláče, kňučí a&#160;choulí se do sebe a&#160;poddůstojníci už nejsou tak přátelští. Poté, co Dago samotnému kapitánu Jegorovovi odmítl vydat žirafí hlavu a&#160;při tom pokousal a&#160;poškrábal několik nižších poddůstojníků, byl svázán a&#160;nechán v&#160;mé péči na čelním pancíři.</p>
			<p class="MLP_text ParaOverride-1">Ještě během výslechu byla hlava žirafy svěřena mně. Pod dozorem příkazníka automatčíka Timoši a&#160;příkazníka automatčíka Kantariji jsem nesl hlavu podél tanků kolony až k&#160;náklaďáčkům trénu. Řidič jednoho z&#160;náklaďáčků poodhalil plachtu a&#160;já viděl pytle kapitána Jegorova a&#160;také jsem viděl mrtvoly. Mrtvoly v&#160;náklaďáčku byly ve stejných pytlích jako skvosty kapitána Jegorova. Pytle držely těla pohromadě. Pod plachty náklaďáčků ukrývali vojáci tankové kolony své padlé soudruhy. Příkazník automatčík Timoša mě pobídl a&#160;já uložil hlavu žirafy pod plachtu. Náklaďáky s&#160;našimi mrtvými pro mne tedy už nebyly tajemstvím. Věděl jsem, že sovětští vojáci mi důvěřují.</p>
			<p class="MLP_text_bez1radku_-12-0- ParaOverride-1">Nyní se v&#160;obci Luka pokoušíme žít běžným životem. K&#160;mým povinnostem patří i&#160;krmit vzpurného Daga. Vlastními prsty mu cpu do úst ukořistěný proviant. Spoutaný Dago sebe i&#160;mne baví tím, jak se dokáže zmenšovat a&#160;zvětšovat. Hravě dokáže z&#160;pout vyklouznout. Nehlásím to, i&#160;když bych měl.</p>
			<p class="MLP_text ParaOverride-1">Snažíme se žít běžným životem, ale nedaří se nám to.</p>
			<p class="MLP_text ParaOverride-1">Pod velením automatčíka příkazníka Kantariji jdu v&#160;čerstvě dobytém území Luk pro vodu k&#160;studni střežené našimi automatčíky. Příkazník Kantarija, táhnoucí na rumpálu plechový džber plný studniční vody, zavrávorá a&#160;džber zahučí zpátky do studny. Příkazník Kantarija stojí opřený o&#160;roubení studny a&#160;blinká.</p>
			<p class="MLP_text ParaOverride-1">Nahlédnu do hlubiny ohraničené chladnými, mokrými kameny, sluneční paprsky ligotají po plechu džberu a&#160;prozařují vodu zpěněnou jeho pádem a&#160;vidím mršinu. Nejprve myslím, že je to obří nafouklé prase, ale je to hroch. Ta voda vůbec nejde pít.</p>
			<p class="MLP_text ParaOverride-1">Češi s&#160;naší kolonou bojují taktikou spálené země.</p>
			<p class="MLP_text ParaOverride-1">V&#160;noci jsme udělali kurhan.</p>
			<p class="MLP_text_bez1radku_-12-0- ParaOverride-1">Tentokrát mě kapitán Jegorov ke strážní službě nepotřebuje. Té noci z&#160;naší tankové kolony nespí nikdo. Obklopeni řetězcem stráží, zabezpečeni vějířovitým uskupením hlídek vydali jsme se, my vojáci tankové kolony, pod vedením kapitána Jegorova na mýtinu v&#160;lese, kde jsme strhli dobytčí ohradu. Pak jsme polními lopatkami, bodly a&#160;noži hloubili jámu. Pracovali jsme tiše, občasné cinknutí lopatky o&#160;kámen, zvuk, kdy vojáci přetrhli či přesekli kořen, nedozněl k&#160;hlídkám. Při své namáhavé práci jsme se pohybovali beze slov, tiše jako listy padající tmou do trávy lesa. Odnášel jsem vykopanou hlínu na stanovené místo. Hlína se brzy tyčila do výšky dospělého muže. Tak se staví kurhan.</p>
			<p class="MLP_text ParaOverride-1">Za úsvitu jsme do vykopané jámy položili těla našich spolubojovníků. Jejich vynášení z&#160;obou náklaďáčků jsem se neúčastnil, moje síly na to nestačily. Mrtvoly v&#160;pytlích pokryly dno jámy. Vojáci odložili lopatky a&#160;bodla, stáli nehnutě, zbraně v&#160;rukou.</p>
			<p class="MLP_text ParaOverride-1">Kapitán Jegorov kráčí po obvodu jámy a&#160;své padlé chlapce naposledy oslovuje jménem. Sergej, Abram, Ivan, Ivar, Voloďa, Igor, Michajlo, Maxim, Lev, Jevgenij, Nikita, je to dlouhá řada jmen, já zaslechnu vždy jen první jméno, všechny si je nepamatuju. To ani mým úkolem není. Mým úkolem je nasbírat pohozené polní lopatky do pytle a&#160;pytel dovléct k&#160;černé hromadě vykopané hlíny.</p>
			<p class="MLP_text ParaOverride-1">Jsem k&#160;ruce příkazníkovi automatčíkovi Kantarijovi. Stojíme u&#160;hromady vykopané hlíny a&#160;čekáme, až kapitán Jegorov osloví všechny padlé vojíny. V&#160;hromadě vykopané hlíny trčí kořeny a&#160;větve, v&#160;bledém světle počínajícího dne se blyští kamínky. Automatčík Kantarija pláče. Kradmo kouknu, opravdu slzí. Dělám jakoby nic, kdyby automatčík Kantarija postřehl, že vidím jeho brekot, nastaly by mi s&#160;ním těžké chvíle. Tak daleko to nechci nechat dojít.</p>
			<p class="MLP_text ParaOverride-1">První vzal lopatku a&#160;zabořil ji do hromady vykopané hlíny sám velitel Jegorov. Za mlčení všech a&#160;během přihlížení všech nabral hlínu, donesl ji k&#160;hromadnému hrobu a&#160;vysypal ji na nejblíže ležící tělo v&#160;pytli. Po něm to udělali ostatní vojáci kolony, jeden po druhém. Já to chci udělat taky, ale automatčík Timoša mě chytí za rukáv a&#160;zavrtí hlavou. Dál střežím pytel s&#160;polními lopatkami.</p>
			<p class="MLP_text ParaOverride-1">Když cestu od hromady vykopané hlíny k&#160;padlým vykonali všichni muži, šli ke mně, vzali lopatky a&#160;zasypali jámu. Těla byla zasypána, vojáci na hrob vršili hlínu dál. Pracovali usilovně a&#160;brzy byl nad mrtvolami celý kopec. Na mou krátkou otázku mi automatčík Timoša poskytl úsečnou odpověď: Éto kurhan. Pak jsme po kurhanu chodili sem a&#160;tam a&#160;udupávali ho. To jsem mohl dělat. Potom vojáci na kurhan sypali suchou starou hlínu, větvičky a&#160;kamínky a&#160;listí, noži v&#160;okolí vyřezali celé křoviny, drny i&#160;mladé stromky a&#160;umně je do navršeného kurhanu zasazovali. Kopec brzy vypadal jako kopec v&#160;lese Kupečáku a&#160;ne jako pohřebiště padlých sovětských vojáků. O&#160;tomhle v&#160;příručkách nic nebylo.</p>
			<p class="MLP_text_bez1radku_-12-0- ParaOverride-1">Cestou lesem jsme brzy spatřili tanky, zdravili jsme se s&#160;hlídkami a&#160;pochmurná nálada, se kterou jsem se učil pohřbívat, se vytrácela… Šli jsme s&#160;automatčíkem Kantarijou poslední, neboť jsme vlekli pytel s&#160;polními lopatkami, ostatní už byli u&#160;tanků. Náhle se les kolem nás změnil v&#160;divokém zvuku, křoviny a&#160;traviny zbělely a&#160;zrůžověly, proti nám a&#160;nad našima hlavama letělo hejno velikých ptáků s&#160;obrovskými zobany. Ten otřásající zvuk byl tlukot jejich křídel. Příkazník Kantarija pustil pytel, který mi okamžitě s&#160;žuchnutím padl na nohu, automatčík Kantarija tahal z&#160;kapsy obrázek po obrázku, a&#160;když mi před oči přistrčil obrázek plameňáka, kterého já znal z&#160;Katolické dějepravy ze života světců, automatčík Kantarija nečekal na můj posudek a&#160;ječel: Flamengo! Flamengo! Vrávorali jsme i&#160;s&#160;pytlem pod letícím hejnem k&#160;shromážděné jednotce, všichni vojáci doprovázeli růžovou záplavu upřenými, vytřeštěnými pohledy, hleděli jen a&#160;jen na v&#160;dálce mizející hejno, takže kdyby nás teď Češi napadli, měli by lehkou práci.</p>
			<p class="MLP_text ParaOverride-1">Nalezli jsme stopy po cirkuse, to bylo víc než jasné. A&#160;vraždy žirafy a&#160;hrocha naznačovaly, že Češi cirkus dokonale rozprášili.</p>
			<p class="MLP_text ParaOverride-1">Zuřící Kantarija prosil kapitána Jegorova, aby mu dovolil mrtvého hrocha stáhnout a&#160;jeho kůží jako bojovou zástavou pokrýt pancíř tanku, obrnit náš pancíř kůží zvířete. Kantarija sliboval, že zvlášť lebka hrocha bude děsit české bandity, kdekoli nás napadnou, ale kapitán Jegorov mu ohrošit tank zakázal a&#160;chybělo málo a&#160;zuřící Kantarija mohl skončit svázaný jako Dago. Proklínání Kantarijovo se mísilo s&#160;nářkem Dagovým, v&#160;německém i&#160;ruském jazyce želel všech artistek východoněmeckého cirkusu a&#160;z&#160;jeho slov nám šel mráz po zádech, neboť jaký byl osud žirafy? Jaký byl osud hrocha? Těžko věřit, že ty přenádherné ženské bytosti pustili na svobodu jako divé ptáky, sténal Dago a&#160;bil hlavou o&#160;pancíř. Jistě upí v&#160;začouzených chalupách a&#160;podzemních bunkrech vzbouřenců, bez voňavek a&#160;mýdel a&#160;potlesku otročí vesnickým buranům, křičel, bouřil a&#160;nadával Dago a&#160;my byli rádi, že je svázaný.</p>
			<p class="MLP_text_bez1radku_-12-0- ParaOverride-1">Kapitán Jegorov nařídil bivakovat v&#160;prostoru obce Luka a&#160;prověřit všechny stopy po zmizelém cirkuse.</p>
			<p class="MLP_text ParaOverride-1">Pokračoval jsem ve své tlumočnické a&#160;zpravodajské činnosti.</p>
			<p class="MLP_text ParaOverride-1">Po prvních srážkách nás oddíly pravidelného vojska Československé lidové armády už nenapadaly. Zdálo se, že i&#160;činnost ozbrojených band Siazu je omezena. Bojující se zřejmě stáhli k&#160;ose Praha&#160;– Beroun&#160;– Plzeň, kde probíhala hlavní ofenziva Československé lidové armády proti okupantským armádám pěti národů Varšavské smlouvy.</p>
			<p class="MLP_text ParaOverride-1">Stáhl jsem sluchátka z&#160;uší a&#160;podal kapitánu Jegorovovi hlášení. Můj kolomazí začerněný obličej mu nevadil. Naopak. Jako by se spikly síly lesa… v&#160;prostoru obce Luka se na nás vrhala mračna komárů. Kolomaz rozetřená po obličeji je nezadržela, nezmírňovala ani bolest z&#160;četných bodnutí, hmyz se však k&#160;obličeji přilepil a&#160;mohl být snadno zneškodněn. Kolomaz na obličeje začli používat i&#160;ostatní vojáci kolony. V&#160;černi jejich tváří byly rozpité krvavé součástky komářích těl. Vojákům svítily zuby a&#160;bělma, jinak byly jejich obličeje maskou krve a&#160;černi. Při vyslýchání zadržených banditů jsem zjistil, že to má i&#160;nepopiratelný psychologický účinek.</p>
			<p class="MLP_text ParaOverride-1">Kapitán Jegorov se rozhodl dobýt celý prostor vesnice Luka. Výslechy zajatců nás měly přivést k&#160;dalším stopám po hledaném cirkuse.</p>
			<p class="MLP_text ParaOverride-1">A&#160;znovu to začalo. Automatčíci kryti tanky vyběhli.</p>
			<p class="MLP_text ParaOverride-1">Ve vesnici, kde měli po počátečním střetu zůstat naživu už jen psi a&#160;kočky, zas zapráskaly výstřely.</p>
			<p class="MLP_text ParaOverride-1">Automatčíci se nořili do podzemních chodeb větvících se mezi stodolami, útočili na zdánlivě neviditelné bunkry a&#160;plížili se k&#160;skrytým stanovištím ostřelovačů, které by sami nemuseli najít vůbec nikdy a&#160;v&#160;křížové palbě by padali jeden po druhém.</p>
			<p class="MLP_text ParaOverride-1">Měli štěstí, že jsem prošel výcvikem velitele Baudyše.</p>
			<p class="MLP_text ParaOverride-1">Zajatci byli hnáni přímo před kapitána Jegorova a&#160;jeho kolomazí potřený obličej byl strohý a&#160;přísný a&#160;stroze a&#160;přísně se tvářili i&#160;všichni poddůstojníci, protože čeští povstalci do zlobou zkřivených tváří sovětských okupantů plivali a&#160;na všechny otázky pořád dokola opakovali jedno jediné ruské slovo: Něznáju.</p>
			<p class="MLP_text ParaOverride-1">A&#160;to kapitán Jegorov nenáviděl.</p>
			<p class="MLP_text ParaOverride-1">Zakrátko hořely všechny domy ve vesnici Luka i&#160;ruiny už předtím zasažených domů, a&#160;kdo mohl, tak z&#160;Luk utekl do lesa, raněné povstalci odnesli, ale zajatcům nemohl pomoci nikdo. Já u&#160;těch výslechů byl, i&#160;když to: Něznáju jsem překládat nemusel. Poslední obránci se zabarikádovali ve stodole.</p>
			<p class="MLP_text ParaOverride-1">Nikdy potom jsem o&#160;tomhle nechtěl mluvit. Tehdy jsem o&#160;tom zas s&#160;nikým mluvit nemohl. Snad proto jsem v&#160;jednom domku sebral kus tužky a&#160;na lejstra svých map jsem sepsal všechno o&#160;výsleších a&#160;zkáze vesnice Luka. Popsal jsem spoustu papírů. Napsal jsem i&#160;jména poddůstojníků, kteří vedli výslechy, psal jsem o&#160;všem, co jsem viděl, o&#160;všem, čeho jsem si všiml.</p>
			<p class="MLP_text ParaOverride-1">Popsané papíry jsem odnesl do kapličky, které se zkáza snad zázrakem vyhnula, zatížil jsem papír cihlou a&#160;položil ho přímo k&#160;nohám našeho Pána Ježíše Krista.</p>
			<p class="MLP_text ParaOverride-1">Druhý den tam papír nebyl. Pochopil jsem, že došlo k&#160;mému dalšímu kontaktu s&#160;povstalci. Byl jsem moc rád. Ze zajatců o&#160;mně už nikdo mluvit nemohl, ale co já vím, kdo všechno mě tehdy v&#160;Lukách s&#160;okupanty viděl.</p>
		</div>
</body>
</html>