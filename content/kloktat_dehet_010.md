---
title: ''
contentType: prose
---

## 5\. Slibuju! Práce začala.  
V zimě se nezdrhá

  

Druhý den začalo první jitro nového života a pan Vyžlata byl všude.

A dali jsme se do čištění.

A velitel kontroloval náš domov.

Malý kluci si dokonce mysleli, že je tu víc stejných pánů, protože pan Vyžlata byl v jídelně třídě, když jsme mysleli, že kontroluje první patro, a pak se objevil v kuchyni, když jsme mysleli, že zkoumá sklep, a když jsme si šli dát čouda k letadlovýmu obrazu do třetího patra, tak se najednou objevil přímo před náma, jako by na nás čekal v balících papíru, vytrh Pátovi vajgla a hodil vajgla na zem, ale nedup na něj.

Povídá: Čím bys chtěl být, chlapče?

Páta se směšně zašklebil a mnohej z nás se uchecht, protože sestrám na tuhle otázku každej odpověděl, že sirotkem, takže se ne­ptaly.

Nejradši bych byl kaubojem z kaubojskýho ranče, pane.

Už není pánů. Oslovuj mne veliteli. Rozuměno?

Chtěl bych bejt kaubojem, veliteli.

Velitel Vyžlata stejně jako my sledoval, jak z vajglu v haldě papíru jde slabounkej kouř, ale nezašláp ho, povídá: Aha. A už jste někdy někdo viděl cikánského kauboje? Ty jsi totiž, hochu, tak trochu cikán, že?

Páta byl nasranej, to bylo vidět.

Pozor! Velitel Vyžlata zařval tak, že jsme ztuhli všichni, nejen Páta.

Tak aby bylo mezi námi jasno! Jste ti nejzanedbanější hoši v celém Československu. Rozuměno? Jste synové syfilitiků, alkoholiků a vrahů, kurev a cizinců. A navíc jste zničeni tmářskou výchovou. Ale to vše se změní. Vidíte ten oheň, chlapci?

To jsme se teda koukali, protože zpod dýmu vyšlehl plamínek. Myslíte, že se toho ohně leknu? I ne, já prošel jinačími ohni, chlapci. Četli jste tato lejstra? Velitel Vyžlata kopal do ohýnku další papírový kupky. Jistěže ne, jsou psány jazyky mrtvými pro budoucnost, a proto musí pryč. Však to tady spolu vyčistíme! zařval najednou velitel, až jsme se lekli, a přihodil na ohýnek další hrstku papírů. Prskavý plamínky je schlamstly… už ho žahaly do rukou.

Hoši, všichni nad vámi zlomili hůl a já tu hůl sebral! A chci pro vás něco udělat! Byl jsem jako vy… opuštěný, zatvrzelý hoch, byl jsem ubohý bezprizórnyj, ale ujali se mne vojáci stalinské Létající brigády, nabídli mi přátelství a ze mne se stal syn pluku, syn palká, a byl jsem zachráněn, a tak budete zachráněni i vy… Nehýbej se bez povelu, ty tam…! A Dýha, který chtěl zadupnout ohníček, uskočil, mně ten čmoud vlez do nosu, tak jsem strašně kejchnul.

Hoši! vykřikl velitel Vyžlata, ten oheň mezi námi bude hořet až do konce, dokud mi něco neslíbíte… Dostanete vzduchovky, tepláky, ešusy, kompasy, když mi slíbíte přátelství… A když ne, uhořme!

Stáli jsme tam… Dýha, Páta a já… a ještě někdo tam byl, ale už nebylo pořádně vidět, ani na velitele Vyžlatu ne, stál u dveří, ale mezi dveřma a jím byl oheň a začal se rozlejzat, a pak jsem viděl tvář velitele Vyžlaty přímo před svou tváří, naklonil se přes oheň a říká: Slibuješ? Ano, vyjek jsem, a pak slyším Dýhu, jak řve: Slibuju! a Páta zaječel: Jo! a další volali: Slibuju! Slibuju! a do toho slyšíme pana Vyžlatu: Dobře hoši, tedy haste!

Skočili jsme na papíry, dupali po nich, dusili jsme plameny, jak to šlo, a najednou slyšíme: Hšššš… všechny nás pocákal proud něčeho bílýho, patro bylo plné dýmu, a když jsme dým se strašným kašlem rozháněli rukama, tak vidíme pana Vyžlatu, jak má v ruce malej červenej buben, z kterýho stříká bílej proud a hasí rozlejzající se oheň, a velitel Vyžlata se smál: Jistě neznáte nejmodernější požární techniku, chlapci, ale i to se změní… běžte ven!

Poloudušený jsme klopýtali do patra a po schodech dolů. Před domovem Domovem stáli vyjevený dlouhokošiláči, Mariáni i ostatní Psanci a čuměli na nás. Já šel poslední a slyším Bajzu: Vole, ste jak duchové, vole, a někdo jinej povídá: My sme mysleli, že ste mrtví.

Ano, řekl velitel Vyžlata, který najednou stál ve dveřích. Byli mrtví, ale dali svůj slib, a teď jsou hoši s novým životem. A to vás čeká všechny.

A začala nám práce. Než jsme se mohli pustit do čištění pater od mrtvých jazyků, museli jsme se seřadit a spočítat, aby velitel Vyžlata věděl, kolik nás je. Nám tohle bylo jedno.

Teď jsme my, trenýrkáři, museli lovit všelijak zaběhlý, poztrácený a poschovávaný mrňouse, a ti byli všude… některý buleli a dovolávali se sester a některý byli podělaný a jiný řvali hlady.

My starší roztopili kuchyňský kamna a myli mrňouse i sebe a ve­litel Vyžlata otevřel skříň klíčem z kovového kruhu a tam byly hromady darovaných šatů od českých dětí v pytlích, a tak jsme lítali po patrech a lovili malý a tahali je do kuchyně… každýho ubulenýho, posranýho, zmítajícího se dlouhokošiláče jsme dovlekli ke kamnům a umyli mu zadek a ksicht a dostal převlečení. Karel krájel chleby a Páta lil čaj do hrnků. Výborně, hoši! chválil nás velitel Vyžlata, a možná kvůli tomu, že jsem byl nejmenší trenýrkář, a taky kvůli tomu, že já v tom byl zkušenej, tak jsem podělance musel mejt já a smrděl jsem, a když jsme našli hnízdo tří spících dlouhokošiláčů mezi haldama papíru a řevem je vzbudili, ať se jdou umejt a najíst, a hnali jsme je po schodech, tak zas tam stál velitel Vyžlata a říká: No vida, hoši, já zdvihnul tu hůl, co nad váma zlomili, a dobře jsem udělal! A pak jsme běhali a se staršíma dlouhokošilákama sbírali papíry a kusy knih, který napadaly nebo byly naházený do druhýho a prvního patra, a dělali z nich kupky. A dobře jsme viděli pana Vyžlatu, jak je s novým klukem v jídelně třídě a co tam novej kluk dělá. Dýha řekl: Von tam přes Kristuse šmejdí mokrym hadrem. A Mikušinec řekl: Von ten novej kluk, Iljo, vypadá jako ty! Hm! říkám. Nemáš eště někde ňáký bráchy? Krčim ramenama, jako že je mi to fuk, ale v těch ramenech mi mravenčí. Koukáme na novýho kluka, co má vlasy jako já a nos jako já a voči jako já.

Mnohý z nás pořád myli a počítali řady dlouhokošiláků a jiný z nás velitel Vyžlata dovedl k další skříni a klíčem z kruhu ji otevřel a rozdal nám rejžáky a hadry… Drhli jsme a myli podlahy v patrech a nakukovali do jídelny… Viděli jsme, jak novej kluk štětkou jezdí po ksichtě Kristapána.

Pak velitel Vyžlata vyslech naše hlášení, že dlouhokošiláci naplňujou kuchyň a spokojeně jedí a že některý usnuli rozvalený u kamen na dekách, že kuchyň se postupně stala táborem dlouhokošiláků… a pak jsme uslyšeli ryk a velitel běžel do jídelny třídy a některý z nás běželi za ním.

V jídelně třídě se Šklíba a Martin rvali s novým klukem a rozkopávali mu plechovky, byly to plechovky s bílou barvou… Ze svaté malby v jídelně třídě mnoho nezbývalo, Kristus i se svou matkou byli skoro zabílení… Velitel Vyžlata popad Šklíbu i Martina každýho za ucho a povídal: Copak? A Šklíbá povídá: My chcem zpátky sestry i Krista… A velitel Vyžlata legračně chytl svý ucho do dlaně a sklonil se k Šklíbovi a říkal: Co to slyším? a Šklíba dup nohou a já viděl, že se možná rozbrečí, a teď velitel Vyžlata promluvil přísně: Tady jsou hoši, kteří se starají o své mladší kamarády, a já málem vyjek, protože velitel Vyžlata najednou skočil ke mně a popad mě za rameno a vykřik: Hleďte! Tento chlapec je téměř dvojencem hocha, kterého jsem k vám přivedl, tento chlapec omývá podělanou drobotinu bez reptání, z toho lze vykovat přátelství! Ale jsou zde i oběti tmářství starého umírajícího světa, chlapče! vykřik velitel Vyžlata na Šklíbu. Než si slíbíme přátelství i my dva, chci, abys pochopil jednu věc. Žádné sestry tu nebyly. Žádné jeptindy tu nikdy nebyly! Ano?

A byly! vykřik Šklíba.

Jsi hloupý a zatvrzelý chlapec, řekl velitel Vyžlata. Pověz: Byly tu jeptindy?

Šklíba zavrtěl hlavou.

Byly tu sestry?

Jo, vykřik Šklíba.

Ale sestry jsou jeptindy a ty tu nebyly. Tak tu nebyly a hotovo. Však ty si to, chlapče, uvědomíš, řekl velitel Vyžlata.

První den nového života skončil tak, že jsme třídili menší a nejmenší dlouhokošiláče. Shromáždili jsme je v prvním patře a velitel Vyžlata šel kolem jejich zívajících řad a ukazoval, ty doleva, ty doprava… Ty, které nám nakázal, jsme zahnali do ložnice nejmenších, šklebili jsme se na sebe a mrkali, protože jsme čekali na tartas a brekoty! Na jekot a řev! Velitel Vyžlata se ale s mrňousama v ložnici zavřel. Byl tam jen chvíli, a když vylezl, tak žádnej tartas nenastal. Byli zticha a spali.

Nestačili jsme ani bejt udivený. Velitel Vyžlata pokynul a šli jsme do jídelny třídy a rozesadili se k vyučování.

Vím, hoši, řekl velitel. Je večer a máte za sebou perný den! Ale věřte mi, já jsem k vám přišel s přesvědčením, že z tohoto zapadlého ústavu plného sígrů vytvořím perfektní útvar. Jeptindy vám cpaly do hlavy jen samé nesmysly. Uspávala snad některá z nich barák bezprizórnych? Ne, neuspávala. Ale já ano, mě jako syna palká ukovala stalinská Létající brigáda. Z ústředí mě povolali, abych tento ústav vyčistil. Vyčistíme ho spolu! Vyházíme spolu všechna ta hnusná stará lejstra popsaná nesmysly! Společně to tu vyčistíme ohněm, a tak spolu vykováme nádherné přátelství. A já vás, chlapci, připravím na život v nové době. Mě, chlapci, spekly ty nejprudší ohně dvacátého století! Ano, jsem vykován kovadlinami dvacátého století! A tedy připraven vás vychovat pro novou dobu. A chci, abyste v nové době byli vůdci a veliteli. Rozuměno? Společně k tomu postavíme základy. Souhlas?

My mlčeli. Teď nechtěl, abysme odpovídali. To bylo jasný.

Chlapci! vykřikl velitel Vyžlata. Zvedl jsem tu hůl, co nad vámi zlomili, a věřte, že ji budu třímat pevně. Poslouchejte dobře. Velitel Vyžlata vstal.

Mnozí jste sirotci, rozešel se velitel a máchal při své řeči rukama, jste zanedbaní, trpíte poruchami morálky, jste banda potměšilců a lhářů a zlodějíčků, jste svoloč. Venkovský kluci ve vašem věku už dřou na poli, a vy umíte akorát odříkávat otčenáše.

Jistě si říkáte: Ať si kecá, stejně zdrhnu… protože to je jediné, co jste se naučili, zdrhat… Ale teď zdrhnout nemůžete, umřeli byste hlady a podchlazením a do jara já vás, hoši, vykovám… Hoši, vy máte jen jednu naději! Tou nadějí je práce! A práce je všechno, co vám řeknu, že máte udělat! Již teď jsem objednal vzduchovky a chlebníky a kotlíky a ešusy. Kdo chce umět střílet a plížit se a vrhat na nepřítele ruční granát?

Všichni jsme volali: Já, já, já! Velitel Vyžlata pokynul a teď k němu přistoupil novej kluk, co vypadal docela jako já, a velitel Vyžlata se usmál a položil mu ruku na rameno. S tímto hochem spolu putujem, řekl velitel Vyžlata vesele, tohoto hocha jsem potkal v daleké východní zemi a vyrval ho z bojové situace jeho umírající rodiny, usmíval se velitel… A nám se líbilo, že už nenadává, že není přísný. My si pořád nadávali mezi sebou, ale to nebylo opravdový nadávání, a sestry nám občas říkaly: Ty pekelníku, ty šibeničníku nebo ty rošťáku. Těm menším zas říkaly: Holoubku a andílku a chudáčku a ptáče vyplašené a tak… a to nebyly nadávky. A velitel Vyžlata povídal, že tohoto chlapce musel vyrvat hnusné nefunkční rodině, bezvýznamnému ožralému otci a nakažené umírající matce, aby z něj vykoval budoucího velitele, což čeká i vás, hoši! A velitel nás poučil, že novej kluk má důležitý úkol… místo církevní malby v jídelně třídě namaluje portrét vojína Fedotkina ze stalinské Létající brigády! Příběh vojína Fedotkina a syna palká vyslechnete. To slibuji, chlapci, vykřikl velitel Vyžlata, a některý z nás zase volali: Jo! a Ano! Slibuju!, protože velitel Vyžlata měl radost, když jsme takhle volali.

Představuji vám tedy chlapce…, velitel Vyžlata ukázal na novýho kluka, … jmenuje se Margaš! řekl velitel a usmíval se do našich řad. Tak jsme se taky smáli a Bajza vykřik: Guláš! a smíchy vypad z lavice a kopal nohama.

Velitel Vyžlata rozpřáhl ruce, aby bylo ticho, ale nebylo, teď vzduchem začaly lítat šutýrky a kousky tužek a co měl kdo v kapse, my spustili tartas, mlátili jsme dlaněma do lavic a dupali a velitel Vyžlata stál s rozpřaženýma rukama a naslouchal tartasu. A velitel Vyžlata šáhnul do kapsy a vytáh velkou černou pistoli a prásk…! to byla strašná rána! a kulka z velký černý pistole se zaryla do stropu jídelny třídy nad našima hlavama, a když se ze stropu odloup proužek omítky a spadl někam mezi nás, tak bylo ticho. Velitel Vyžlata zastrčil pistoli do kapsy a řekl: Děte spát.

Už jsme se nesmáli. Byli jsme strašně unavený. Šlapali jsme do druhého patra, do ložnice trenýrkářů.

Různě jsme popadali na volný postele, a na koho nevybyla, tak si k někomu vlez, to bylo jedno. Hlavy se nám všem klimbaly, ale stejně některý z nás mluvili.

Co to říkal, že sme svoloč? ptal se Mikušinec.

Jako že nás nikdo nechce, povídal někdo.

S těma vzduchovkama, to může bejt dobrý, šept Mikušinec, to je jako v légii!

Hele, řekl jsem já, zdrhnem teda, dem do légie, jo?

Blbe, šeptal Dýha, v zimě se nezdrhá, v tom má ten chlap pravdu.

I v zimě to de, řekl někdo.

Ale ne v Siřemi, řekl Dýha.

Chlapi, řekl Dýha, počkáme na ty vzduchovky, to by bylo perfektní, ministranti nemaj šanci, a když nás bude Vyžlata srát, zdrhnem a prostřílíme se do légie!

A jak to myslel se sestrama? ptal se Mikušinec.

No musíš dělat, jako že tu nebyly, jinak se nasere, řekl někdo.

Ale dyť tu byly!

To máš jedno.

Aha.

Mě sere, řekl Páta. A někdo se zas zachechtal do polštáře a řekl: Ha ha, cigošskej kauboj, ha ha… a ložnicí se ozvalo: Jo, to je dobrý… cigošskej kauboj… cha cha, a já si taky představil cigošskýho kauboje a musel jsem se smát, a Páta řekl: Ste blbí.

Pak jsem šept Karlovi, on ležel přes uličku: Karle! Já bych stejně radši do légie.

Je zima, Iljo. Už spi.
