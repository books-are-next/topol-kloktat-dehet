---
title: 4. Zase sklep. Moje hlídka. Přijdou
contentType: prose
---

  

Ve sklepě teď bylo spousta svíček a spousta hochu i dlouhokošiláků a propletený stíny na zdi se namáhaly.

Šli jsme k samotce a Dýha zařval: Bulí?

A Mikušinec zařval: Ne, je vožralej jako prase!

Všichni kluci, natěsnaný ve sklepě u samotky, kde byl zavřenej Dýha, se teď strašně smáli, chechtali se i malí dlouhokošiláci, který na sobě teďka měli většinou svetry a bundy, navlíkli je přes dlouhý košile… Ale Šklíba a Martin se nesmáli, byli uvězněný v jedný kóji. Seděli na hromadě lejster a pod nima byla myší říše a všema těma prolejzačkama s cestama, co tam myši prohrabaly, si pro ně mohly přijít a mohly prolízt i mřížema, to myši můžou… ale nikdo z hochů ne.

Neměli tam deku, ani kýbl, ani žárovku.

Šklíba na hromadách papíru klečel v kostelní poloze a říkal: Zdrávas Maria milostiplná… a Martin neříkal nic, ten bulel.

Teďka je vodsoudíme, řekl mi do ucha Karel.

Dýha zařval: Ticho! Zahajuju schůzi Psanců, protože strčili Iljova Vopičáka do bubnu. Šklíbo, ty drž hubu!

Ale vůbec jsem neslyšel, jestli se Šklíba přestal modlit, a vůbec nikdo to nemohl slyšet, protože zase práskly domovní dveře a Domovem se rozlehly hlasy a dupot, někdo dusal do schodů, a mě popadla šílená radost, že se to vrátilo! že to bude jako dřív! A možná i ostatní si mysleli, že se vracejí sestry, protože najednou malí dlouhokošiláci vydali křik, všichni teď křičeli a naráz se hrnuli ven ze sklepa. Mrňousové odstrčili mě i Karla, jak pádili sklepní vodou ven, běželi jsme za nima a já se trochu motal, byl jsem poslední, stíny kluků skákaly, Mikušinec a Chata rychle zhasínali svíčky, vždyť to si nikdo ani neuměl představit mít svíčku ve sklepě, to bylo zakázáno! Ve tmě jsem slyšel Šklíbu, jak huhňá kostelní slova, vlekl jsem se ze sklepa poslední, nikde nikdo nebyl, pomalu jsem vyšel schody do patra, opustil sklep… a pak jsem otevřel dveře Domova, šel jsem pro svýho Vopičáka a jak jsem se divil!

Venku stál koník zapřažený do saní a v těch byla hromada dek, přijeli na sáních! Lidi z vesnice… Nakouk jsem i pod sáně, ale Vopičák tam nikde neležel, já ho hledal! zvrátil jsem hlavu a uviděl to rozbitý okno a šlapal jsem po střípcích ve sněhu… Tam už ani nebyly stopy, bylo tam ze sněhu černý bahno, všichni tam šlapali. Šel jsem ke koníkovi a vtom mě napad nesmysl… napadlo mě, že koníka se sáněma mi poslal Vopičák, když tu nikde neleží, což je nemožný!, že si mám sednout do saní a ty pojedou do Země stínů a tam bude brácha čekat… A vtom slyšim: Tak co tomu všemu říkáš, hochu? a vzhlédl jsem a v sáních seděl pan Cimbura zabalený v dekách. Kouká na mě, ale už mě asi nezná. To já ho poznám vždycky, i když teďka je strašně starej.

Tos koukal, co? Že ty černoprdelnice vodvezli, co? No, dočkali sme se! Já sem stavu selskýho, synku, a sloužil sem těm černo­prdelnikum leta. A teď vláda lidu dorazila konečně i k nám do Siřemi a rolník s dělníkem budou jíst ze zámeckejch talířů. Hele, kde maj ty nány schovaný ciboria a zlatý kříže? Ornáty a tak? Klenoty? Víš to?

Sebou si je nevzaly, řekl někdo za náma, byl to pan Holasa a za ním byl pan Kropek, oni mě už asi neznali, v časech baráku šlachty jsem byl malý dítě a chlapi z vesnice děti nerozeznávali, když nebyly jejich. Ale já je znal dobře.

Pan Cimbura ležící v dekách se směšně vztyčil a povídá: Provádím výslech tady mladýho, he!

To seš ty? povídá mi pan Holasa, a tak vim, že mě poznal.

Já sem Ilja, pane.

Co je to za méno? Copak seš ňákej Rusáček, praští mě pan Holasa do ramene.

I kdepak Rusáček, zaskřehotal pan Cimbura. Méno sem, méno tam!

Pan Kropek na mě taky kouká. Natáhne ruku a taky mě klepne do ramene, jako že mě zdraví.

Jinak to sou Rusáčci, Azijati a samý cigoši! říká pan Holasa a hrabe se v dekách v sáních a pan Cimbura před ním uhýbá.

Pan Holasa panu Kropkovi z dek podá kleště a kladivo a sám pro sebe vyloví kleště a sekeru a jdou do Domova.

A já dokončim výslech tady mladýho, volal pan Cimbura, ale oni si ho nevšímaj, koník kouká přímo na mě, uhnu, ale koník za mnou otočí hlavu… Neboj, já to řeknu, povídám koníkovi… Já věděl, že víš, kam to všechno skovaly, ty církevnice, synku, zůstane to mezi náma, povídá pan Cimbura. Na! pan Cimbura se nahnul ze saní a dal mi do ruky dva dílky čokolády, spolk jsem je najednou a hnusnou chutí kořalky v mý puse projela báječná sladkost, sežral jsem to celý sám, teď už se nebudu muset s nikym dělit.

Já za to nemůžu, že je mrtvej! vykřik jsem. Ty jistě ne, synku, jen mi pověz, kde to maj. Von to chtěl, sám to chtěl! povídám. Ale to víš že ano, synku, to já vodsvědčim, povídal pan Cimbura a podal mi další kousek čokolády… Von byl k ničemu a rádi ho neměli, povídám… Von chtěl umřít celou tu dobu, a nemoh!, polkl jsem a měl jsem sladkýho plný břicho… a koník zafrkal a hrábnul kopytem, zvednul hlavu a kouk na mě. Ach jo, teď mi tekly slzy a já byl hrdej, když Mikušinec ve sklepě zařval, že nebulim, no a teď jsem teda bulel. Akorát že ho to asi moc bolelo, řekl jsem, a koník mi příjemně dejchal na ucho. No jo, povídal pan Cimbura, eště bych ti dal, ale von víc neměl. Chtěl umřít, prelát prašivěj, a to víš, že ho to bolelo, dyk sme po něm dupali… bicí komando, rudý špecialisti až z Prahy ho přijeli vyslechnout, toho vatikánce protilidovýho, povídal pan Cimbura. Chtěl umřít, synku, to máš pravdu, pak už asi jo, a víš co, chlapče? Von byl, kurva farářskej, tak dobitej, že ho na korbu náklaďáku museli hodit toho Františka svatýho, a hodili na něj seno a sestry si na něj pak posedaly, ty musely pištět, pak když to zjistily, krávy jedny, že maj prdele na prelátovi svym… no ke konci už pak umřít chtěl, určitě jo… Tak sem to řek! povídám, vysunul jsem rameno zpod koníkovy tlamy, koník na mě horce dejch a já šel do domova Domova a pan Cimbura na mě volal, ale já se nezastavil.

V kuchyni ne, ale už v jídelně třídě se všude povalovaly kusy papírů, ty staré a zčernalé, při doteku praskaly, rozpadaly se, ležely porůznu po zemi nebo se i vznášely vzduchem.

To z patra trenýrkářů se ozývaly rány, buch! buch!, všude tam pobíhali dlouhokošiláci, nabírali plné hrstě lejster a házeli je dolů, bavilo je, jak papíry lítaj. Velké, kovem pobité dveře na patře trenýrkářů, dveře, na kterých visely velké černé zámky, asi vyrazil pan Holasa a pan Kropek, roztřískali je železy. Poprve jsem teď viděl zakázané schodiště do dalších pater, tam jsme nesměli, tam nechodily ani sestry… Teď se po tom schodišti proháněli dlouhokošiláci v bundách a svetrech na dlouhých bílých košilích a povykovali a v jejich řevu tartas pokračoval.

Chlapi šli a v tomhle prvním zakázaném patře všude rozbíjeli dveře. To byly ty rány, co jsme slyšeli.

Hromady papíru ležely ve skříních i na nich, ležely přes sebe v balících i jen tak, někde stohy papíru sahaly až ke stropu.

Pan Holasa a pan Kropek rozštípli další dveře na dvě půlky, povalili je na zem, v mračnu prachu vešli dovnitř a za nima jsme šli i my, Psanci… Stáli jsme ve veliké místnosti, zdi byly omítlé bíle a omítka se na mnoha místech odlupovala a u jedné stěny byly hromady prádelních košů a kufry se zrezivělými zámky a pan Holasa vykřikl: A máme to!

Začali tahat prádelní koše od stěny. Hned je rozbíjeli.

Pan Holasa a pan Kropek obraceli koše vzhůru nohama a všude byl zas jen papír, vystlali jím podlahu, brodili se papírem, kopali do kufrů a nadávali.

Páta s Bajzou vylezli na hromadu prádelních košů, shazovali je na zem a já s Chatou jsme byli málem zasypaní, to oni dělali schválně! Vířili prach z omítky a taky ze spousty zetlelých papírů a pak pan Holasa vykřikl: Dost, haranti!

Chlapi se probourali do dalšího patra a pan Dašler zavolal: Poďte sem! A pan Holasa a pan Kropek šli. Za chvíli jsme je slyšeli dupat nad náma.

Jdu k pokácenejm košům a vidim velikej obraz. Je opřenej o stěnu. Neni to náboženskej obraz. Chci zavolat kluky, ale pořád se bavěj. Všude kolem obrazu padá omítka a zvířenej prach. Čekám, až to popadá.

Kluci! volám. Shlukujem se před obrazem. Je na něm velkej chlap a malá ženská a letadlo. Letadlo je docela malý. Myslim, že velkej chlap je létající šlechtic, o kterým vyprávěl pan Cimbura. Ženská je číňačka, má dlouhý černý vlasy a tlustý břicho.

Páta před vobrazem prská smíchy. Ukazujem si na srandovní ženskou s břichem a chechtáme se.

To nemůže bejt vobraz vodsaď, říká někdo. Neni tam Kupečák, sou na pláni z písku.

To je poušť, vole, říká někdo.

O pouštích je v Katolické dějepravě.

Koukáme se, jak vypadá poušť.

Pak se zas Chata před vobrazem chechtá, až piští, a povídá: Volové, to je přece Dýhův fotr letec! Smějem se taky. A pak jdem, ale mě zastaví Páta. Zůstanem v tý velký místnosti.

Dali sme ho do sklepa, říká mi potichu. Když si byl vožralej.

Co?

Dali sme Vopičáka do sklepa, aby ho tyhle zmrdi neviděli. Dali sme ho tam v prostěradle, malýho Ilju.

Aha, říkám.

Je u Šklíby a Martina, dyž mu to udělali. Měl bejt soud, no, teď nebude.

Co teď bude? říkám.

Nevim, to nikdo neví, pokrčil Páta ramenama.

Přiloudá se k nám malej kluk. Coural po patře sám. Teď se zastaví, civí na nás.

Hele, povídá, vodvedou nás tyhle lidi?

A kam jako, povídá Páta.

Já bych šel do vesnice, říká kluk, já bych moh s ňákejma těma lidma bydlet a vodit kozy a dávat slepicum, to já už dělal.

Prosím tě, ministranti by tě roztrhli jak hada!

Dyk já se s nima nepral, nic sem po nich neházel. A nosil bych vodu a dříví, to já už dělal.

Ale hovno, řekl mu Páta, na to maj svý vlastní děti.

My Psanci pudem do légie, řekl jsem klukovi. Natáh jsem se do papíru. Položil jsem se do jedný tý papírový haldy a koukal na strop.

Já chci taky vocaď pryč, povídá. Mně se furt zdá vo rodičích.

My nic neříkáme. Je to mrňous.

Mý rodiče byli totiž popravený! povídá kluk.

Fakt jo? říká Páta.

Přísahám, říká kluk.

Němcema, jo? zajímám se.

Blbost! říká Páta. To bylo dávno. Komunisti je popravili, jo?

Voni mě strašej, povídá kluk.

Ať strašej Němce nebo ty… ty druhý, ale ne mě.

Ležim v papíru jak v obrovský posteli. Strop je vysoko nade mnou. Páta s klukem pořád povídaj. Přemejšlim o tom obraze, co jsme našli, a vůbec. Je to příjemný. Taky v tý hromadě papíru usnu.

Usnul jsem a zdálo se mi, jak pan Holasa a ostatní dali všechny kleště a železa a sekery a kladiva koníkovi do sání a nechali v dekách jen pana Cimburu, protože je starej a má třesoucí se nohy, a koník zatáh, celej se napřel, ale jen málo… sáně byly lehký! a vyjel se sáněma od vrat domova Domova a šel po svahu drobnejma krokama a chlapi šli za sáněma a hádali se a sakrovali a kleli, protože nic nenašli, žádný drahý náčiní a mešní ornáty a zlatý svíce, žádný vzácný ozdoby nenalezli… a tak byly sáně lehký! Neprohýbaly se pod tíží obrovského pokladu a koník vezl jen pana Cimburu a deky a sekery a kleště, ale co to je pro koníka, nic, to je lehký… Chlapy a obrovskej náklad klenotů by koník neutáh, strh by se, ublížili by mu, a to by nikdo nemohl chtít… strhat nákladem malýho koníka, to by neudělali. Byl to pěknej sen.

A pak jsem se vzbudil, protože mě Karel jako trochu nakop… a podával mi chleba a párek!

Kdes to vzal? říkám mu. Měl jsem radost ze snu i z jídla.

Karel se rozvalil do papírový haldy vedle mě.

To přivezli v sáních, párky a chleba! Voni se bojej, abysme jim nevysklili vokna, abysme nesmejčili ve vsi. Du tě vzbudit, máš hlídku.

Cože?

Jo, rada rozhodla, že musíme držet hlídky kvůli ministrantům a komunistům.

Aha, řekl jsem a vstal.

Hele, to s Vopičákem je blbý, no, ale můžeš takhle jít aspoň s náma, povídá Karel.

Já vim!

Já to viděl, že malej Ilja z vokna vypad sám, a Páta to viděl taky, dyk sme tam byli!

Vtom jsme uviděli malý světlo hýbat se tmou, a to byl Chata a v ruce měl baterku, došel k nám a řekl mi: Di na hlídku, dylino, sedl si na moje místo a jedl párek s chlebem. Tak jsem šel.

Venku svítil měsíc, světlo teklo po svahu sněhu vzhůru do oken a odráželo se od bílých papírů, po kterých jsem šlapal.

Hromady papíru všude okolo byly strašidelný, bylo jich moc. Má­lem jsem zakopl o dva dlouhokošiláky, leželi v haldě lejster jak ve velkým myším hnízdě a spali.

Všude na schodišti byli další dlouhokošiláci.

Jeden zapaloval papíry, sirku v ruce, hned jsem plamínek rozdup a dlouhokošilákovi říkám: Naval!

Začal natahovat, dlouhokošiláci, který tam dřepěli na schodech, taky, kluk mi dal sirky a řekl: Dyž my se bojíme!

Tos šlohnul v kuchyni, ty sirky?

Jo!

Dyť bysme shořeli, to nesmíte pálit ten papír.

Rozbulel se víc.

Poďte se mnou.

Jo, dem, řekl rychle jeden z těch, co seděli na schodě, a vstal a chyt mě za ruku.

Vedl jsem dlouhokošiláky ze schodů. Když jsem je ved, tak jsem se nebál. V druhým patře seděl na zemi osamocenej mrňous, a když nás viděl, tak začal ječet… Hned se ozvaly další hlasy, slabý hlásky jakoby spíš obrovskejch myší než kluků a jako myši teď malí dlouhokošiláci vylejzali z nejrůznějších rohů a schovek, kde posedávali a leželi, některý asi spali a některý si možná povídali… Nahoře na schodech se objevili další dva dlouhokošiláci a utíkali k nám a jeden neměl boty a volal: Počkejte!

Tak jsme počkali. Všechny, který jsem tam našel, jsem odvedl do ložnice a tam ve Vopičákově posteli někdo spal, nějakej mrňous a já ho nechal bejt, bylo mi to jedno… Dlouhokošiláci pofňukávali a lezli do postelí a jeden se zeptal: A příde teďka sestra Eulálie zpívat vo andílkách? A já mu řekl: Ne. A jinej dlouhokošilák se zeptal: A to se nemusíme mejt? A já mu říkám: Ne. A pak ten, co se ptal po Eulálii, povídá: A ty bys to, Iljáku, nemoh zazpívat? A já mu říkám: Koukej zalízt! a on řekl: Tak jo, a už spal. Šel jsem na hlídku.

V jídelně třídě na stole ležela hromada párků, tak jsem ještě jeden sněd a šel jsem na hlídku do kuchyně. Bylo tam mokro a načvach­táno. Koukal jsem na buben a vůbec jsem nevěřil tomu dni, kdy se toho tolik stalo.

Pak jsem uslyšel kostelní zpěváky. Zněli ze sklepa stejně, jako když s nima sestra Eulálie nacvičovala nábožné písně.

Tak jsem vstal a šel na hlídku do sklepa.

V ohybu chodby jsem viděl plamínky svíček a zpěváčci teď nezpívali. Kóje, kde byl zavřenej Šklíba a Martin, měla zas vyvrácenou mříž, kluci zpěváci odházeli balíky lejster a udělali prostor… Viděl jsem, že tam donesli klekátko z pracovny sestry Leontýny a že jí ukradli i Krista na kříži, a těch šest Euláliiných zpěváčků klečelo na zemi a nic jim nevadilo, že musej klečet ve slizký sklepní vodě. Šklíba stál a Martin taky a oba na sobě měli už dost potrhaná a špinavá černá roucha sester, to museli nějak zadrhnout provázkama, vždyť jsou malý… Šklíba se točil a pohyboval rukama, on napodoboval faráře pana Františka, a Martin mu teď podal bichli a Šklíba řekl: Modleme se. Těm, co klečeli, poklesly hlavy, jak se modlili… a vtom jsem uslyšel řev: Puste mě ven! Posunul jsem se od zdi a viděl Dýhu, jak se opírá o mříž pod žárovkou, co byla celá rozkejvaná, asi jak tam pořád poskakoval, šel jsem blíž… a co já uviděl! Vopičák ležel na papírech před Šklíbou, zabalenej do prostěradla, dali pod něj spoustu papírů, tak neležel ve sklepní vodě. Šel jsem k nim.

První mě zahlíd Dýha a zařval: Iljo, zaraž jim to… Přiškobrtal ke mně Šklíba, zakop o svý černý roucho a nábožně zdvihl ruce a povídá: Hele, my sme ho umyli a připravili, musíme ho pochovat. Už sme řekli nad nim všechny modlitby, ale můžem je říct znova, Otčenáš a Zdrávas a Spi, děťátko, spi a všechno… jestli teda chceš!

Chtěl jsem na ně mluvit, ale nemohl jsem pohnout pusou a třásl jsem se. Nechtěl jsem se koukat na Vopičáka, ale koukal jsem se.

My tě hledali všude, ale nenalezli, říkal mi Martin. Nahoře v patrech byla kurevská tma.

Jo, teď tam svítí měsíc všude, řekl jsem.

Najednou mi byla taková zima, jako by mi do kostí fičel chlad sklepa. Vopičák ležel na papírech a ty mokvaly sklepní vodou.

Poď! řekl mi Šklíba, vedli mě do kóje a kolem Vopičáka a kolem klekátka a tam úplně vzadu za haldama papíru se Martin sehnul a zvedl ze země poloshnilý prkno a pod nim byl rezavej kov, víko… Martin víko zvednul, byl to kanál a zezdola se ozývalo hučení, asi vítr.

Už jsem se netřás a nebrečel jsem.

To sou katakomby, řekl Martin.

Chceš ho tam dát sám? řekl Šklíba.

Ne.

Chceš ho eště vidět?

Ne.

My sme Mariáni, chceš bejt s náma? ptal se mě Martin.

Nechci.

Nemusíš zpívat.

Nechci.

Těch šest malejch kluků už neslo Vopičáka, nesli prohnutý prostěradlo a na místě, kde se klimbala Vopičákova zakrytá hlava, udělal Šklíba znamení kříže a pak ho hodili do kanálu. Nešplouchlo to, a tak to silný hučení byl vítr.

Šklíba zaklap víko a Martin přes ně dal prkno a zpěváčci, který nesli prostěradlo, teď na kanál spojenejma silama přešoupli papírovou haldu. Šel jsem k Dýhovi.

Tohle je blbý, řekl. Je pohřbenej a detektivové houby zjistěj a my už nemůžem udělat proces, dyž ho v tom bubnu zabili.

Vono to neni ale jasný, kdo ho zabil, ozval se Martin. Stál za mnou. Venku by v černým rouchu vypadal směšně. Každej by se mu smál. Ve sklepě ne.

My se budem tady modlit a světit to, mluvil dál Martin. Teď sme tady na hřbitově. První svatý a křesťani taky světili mše na hřbitově. Nikdo je nechtěl. Sestry to říkaly.

Vypad z vokna, řekl jsem jim. Karel to viděl a Páta taky.

Někerý z nás tu budou na modlitbách celou noc, řekl Martin.

Až do hvězdy jitřní, dodal Šklíba. Teďka ti pomůžem, řekl Dýhovi.

Uvázal k mříži prádelní šňůru šlohnutou v kuchyni. Malý zpěváci ji hned popadli. Já a Martin jsme zkoušeli mříž vyviklat.

Tam, kde jsme s Martinem rvali mříž, padala omítka. Mariánský zpěváčci tahali za šňůru. Šklíba kusem prkna páčil mříž zespodu. Prknem páčil i Dýha. Když už jsem chtěl říct: Jdu vzbudit Psance, tak malý zpěváci zabrali a Dýha zabral a já zaťal zuby a zabral a Šklíba vyjek a pustil prkno, mříž se uvolnila a vypadla ze zdi. Na Dýhu spadlo spousta omítky, na nás všechny padla oblaka prachu, ale byli jsme moc rádi… a Dýha vyšel ven a povídá: Teď dem sežrat ňáký ty párky… jestli eště sou!

Sou! vykřikl jsem, dupali jsme do sklepní vody, malí Mariáni volali: Počkejte! a zastrčili klekátko a kříž za papírovou haldu… Pak jsme vyrazili chodbou a po schodech, a když jsme vyšli ze sklepa a uhasili svíce, šli jsme ven a někdo z malejch povídá: Jé, hele světlo.

A opravdu! Nebe bylo namodralý, ale plný světla, koukali jsme do něj a vysoko nad náma hořel bod světla a Šklíba řekl: Hle, bratří, hvězda jitřní.

Ale Dýha řekl: To je družice Sputnik, ty blbe.

Stáli jsme venku a dýchali vzduch, oklepávali jsme ze sebe prach… a najednou slyšíme: Hoši, hoši, to se mi líbí, takhle časně, a již v plné práci! Anebo snad cvičíte? To je báječné, to si porozumíme… Před domovem Domovem stál pan Vyžlata, náš správce a vychovatel a velitel, ale to my tehdy nevěděli. Za ním stál kluk, táh kárku, takovej vozík, a když jsem se na toho kluka podíval, tak jsem nevěřil, že se dívám vlastníma očima.
