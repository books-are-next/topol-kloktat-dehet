---
title: "7. Mariáni. Nový věci. Kudla, sůl a\_sirky. Velitelem čety!"
contentType: prose
---

  

Kuchyň byla plná ubulenejch dlouhokošiláků, který se dožadovali chleba a čaje. Margaš šel do velitelského stanoviště. Velitel Vyžlata ustanovil, že velitelské stanoviště je v pracovně sestry Leontýny.

Šťouchnul do mě Silva, bavil se s dalšíma dlouhokošilákama, povídá: Co se děje? Nás tu zamkli. Řekl jsem: Nástup k pracovní povinnosti! A Silva zamumlal: Neser bohy, ale další dlouhokošiláči se postavili do pozoru a Silva se pak taky zařadil… a já zařval: Ticho tady bude! K výdeji chleba seřadit! K výdeji čaje seřadit!

Kluci, který jsem určil, skočili za pultík s chlebem a taky k velkýmu kotli čaje, kde byla naběračka, a mrňousové se strkali, ale když jsem zařval, tak udělali řady, a chleba nebyl namazanej a ten čaj byl studenej, ale to nevadilo, já si už dávno všim, že když maj malí strach a je zmatek, je dobrý je seřvat. Oni se pak tolik nebojej, a ten co řve, se už taky tolik nebojí. Sedl jsem si na lavici.

Za chvíli se otevřely dveře a já se postavil do pozoru k hlášení, ale velitel Vyžlata si mě nevšímal a nikoho si nevšímal… rozkaz byl jít spát okamžitě. Velitel zmizel za Margašem, do velitelského stano­viště. Pracovní čety byly schlíplý a všichni byli zmrzlý zimou a vlekli se nahoru do druhýho patra bez řevů a tartasu. Akorát se pak vrátil Mikušinec a Karel a pomohli mi zahnat dlouhokošiláky do jejich ložnice a mrňousové blbli.

Jdem do schodů a já říkám Karlovi: Co bylo?

Karel otočí oči v sloup a řekne: Ty vole!

A Mikušinec mi šeptne: Šklíba má průser, blbli s Kristusem ve sklepě.

V ložnici všichni potichu mluvěj a ve svým rohu sedí na posteli Šklíba a vedle něj Martin, maj černý roucha, ale nikdo se jim nesměje, svítí měsíc, a tak na sebe vidíme a klidně mluvíme, protože cejtíme, že dneska nás velitel Vyžlata uspávat nebude. Brzo pochopim, že velitel Vyžlata kvůli pobožnejm Mariánům zuřil a že spálil jejich kradenej sklepní kříž jako hnus dvacátýho století a předtim že na kříž museli šlapat ty dva mariání zpěváčci, a to se ještě všichni chechtali. Ale Šklíba že na něj prostě nešláp, i když ho velitel Vyžlata žádal, a pak ho žádat přestal, ale vytáh pistoli. Ale Šklíba stejně na dřevo nešláp, i když se všichni divili. Teď se všichni v tý polotmě, co tekla z měsíčního světla, handrkovali, jak to bylo. A jaký to bylo, Šklíbo? ptali se kluci, bál ses?

To já bych byl strachy posranej, řekl Bajza.

Ale houby, ty bys na to šláp, řekl mu Chata.

Ty ne, vole, jo? řekl mu Bajza a začali se prát a Chata Bajzu dusil polštářem, ale ne doopravdy. Ale Šklíba mlčel, i když se ho všichni ptali, a Martin řekl: Držte huby, stejně vás neslyší. Aha! řekl někdo, von mu střelil vokolo ucha tim kanónem a vokolo druhýho pak taky… A dál o tom mluvili, že Vyžlata je s těma křížema a sestrama trochu na hlavu, vlastně blb, a co má furt s tim dvacátym stoletím, my na to serem, vodkaď jsme.

Někdo povídá: Martine, tys na to šláp? A Martin řekne: Jo.

Kluci se dál bavěj, ale já ne, já mám v hlavě uvízlý, co po mně chce Margaš. Nesmim dopustit, aby Margaš zdrhnul. Vezmeme Vopičáka a utečem s Margašem do jeho nádherný země. Představoval jsem si Margaše. Kdyby se mi o něm zdálo, třeba bysme v tom snu zas mluvili. Usnul jsem, ale pak jsem se vzbudil, protože u Dýhovy postele někdo byl.

Mrkal jsem, abych viděl… Byl tam Karel a Mikušinec a Chata a Dýha, šel jsem k nim, bosej, slyšel jsem oddechování těch, co spali, a někdo v rohu trochu jako by pípal, a venku dělal vítr hůů hůů, a proto mě Psanci uslyšeli, až když jsem byl u nich, a Dýha dal prst na pusu a ukázal rukou dolu, tak jsem se spustil na podlahu, pod Dýhovou postelí byly vytržený prkna… dávali tam balíčky! Balíčky udělaný ze starejch lejster, zahlíd jsem široký ostří kuchyňskýho nože, těch tam bylo víc. Mikušinec zrovna balil svíčky, Dýha ke mně strčil pusu a řekl mi do ucha: S těma vzduchárnama kecá, serem na něj a dem do légie. Deš s náma?

Já chtěl hlasitě zařvat, byl jsem najednou plnej štěstí!, ale řekl jsem potichu: Du.

Karel pokejv a řekl: Psance nikdo dusit nebude!

Šáh jsem do kapsy a podal Dýhovi krabičku se sirkama a Dýha pokejv a řekl: Bezva!, a Mikušinec řekl: Dobrý, a zabalil krabičku do zvláštního lejstra. Balíčky dali do díry a položili přes ně prkna.

Odlez jsem do svý postele. Byl jsem hrdej, že znám tajemství Psanců. Co taky mohli dělat, když jsem je viděl. Byl jsem rád, že jsem Psanec.

Umínil jsem si, že Margašovi řeknu, ať jde taky do cizinecký légie. Vopičáka vezmem s sebou a pohřbíme po cestě na krásným místě. Moc se mi líbilo, jak Margaš říkal, že mě viděl ve snu. Byl jsem strašně pyšnej a šťastnej, že jsem v něčích snech. Zase jsem nemoh usnout, ale usnul jsem.

Ráno jsme se vzbudili jako každý den v novém životě domova Domova, ale byl to úplně jiný den, nejen kvůli večernímu ohni se střelbou kvůli Šklíbovi, ale také protože přijelo auto s velitelem Baudyšem a my nepracovali na čištění domova Domova.

Velitel Vyžlata nám při ranním nástupu velitele Baudyše krátce představil.

Řekl, že velitele Baudyše k nám povolali z ústředí. Také řekl, že velitele Baudyše musíme na slovo poslechnout. To nám bylo jasný. Jasný nebylo, kdo má koho na povel. Někdy to vypadalo, že velitel Baudyš má na povel velitele Vyžlatu a někdy naopak. Ale bylo to jedno.

Udělali jsme řetěz a vykládali ešusy a kotlíky a teplákové soupravy a pevné boty a krabice se vzduchovkama a krabičky nábojů do vzduchovek a plynové masky a zelené chlebníky přes rameno a další věci, o kterých jsme vůbec nevěděli, že existují, a nikdo už o légii nemluvil.

Jásali jsem nad těmi krásnými věcmi a chvílema řvali nadšením a velitel Vyžlata se naší radosti usmíval a všechny věci zamknul na klíč. A pak jsme fasovali i brožurky vonící čistým novým papírem, a to se kluci ušklebovali, oni to nesnášeli, když je sestry učily… Já tušil, že kluci brožurky brzo potrhaj a poztrácej anebo kliďopíďo šoupnou do ohně, to já se z Abecedy boje zblízka radoval a těšil jsem se i na Manuál diverzanta a Příručku motostřelce jsem taky schoval pod polštář.

Já už nechtěl do Země stínů a Hanka do domova nechodila. A tak když jsem se, ztahaný prací, uvelebil v posteli a než chodbou zazněly kroky velitele Vyžlaty, propadal jsem se do Katolické dějepravy či nových brožur. Kluci se mohli učit předtím, ale já ne! Já Vopičákovi musel utírat posranou prdel a breky a sliny a smrky ksichtu! Tak mě Psanci nechali učit se teď.

Věděli jsme, že zamčené věci zas uvidíme, budeme je držet v rukou a čichat k nim, protože spousta těch věcí voněla tak, jak jsme to nikdy necítili. Ty věci byly nové, nikdo je před námi neměl a byly pro nás.

Velitel Baudyš měl píšťalku na krku, byl celý v teplákové soupravě a s velitelem Vyžlatou si říkali: Stará vojno, a pak velitel Vyžlata v trenýrkách a tričku předvedl veliteli Baudyšovi rozcvičku se všemi cviky a velitel Baudyš říkal: Tohle bude útvar eňoněňo… Já cvičil v řadě a v řadě za mnou stál Margaš a dělali jsme zrovna dřepy a já mu šept: Tenhle chlap s píšťalou, co ten? A Margaš syk: Ten ve snu nebyl. Velitel Baudyš byl obrovský a měl určitě daleko větší sílu než velitel Vyžlata, tak jsem byl rád, že jeho jsem v Margašově snu zabít nemusel.

My nešli do légie, radovali jsme se ze vzduchovek a bavili se, kdy asi dostanem teplákové soupravy a chlebníky a kotlíky, a Mikušinec řekl: S kotlíkem se dá tábořit v lese! A Páta se zasmál a řekl: Bez ničeho se dá tábořit v lese! A Dýha zařval: Se svým pérem se dá tábořit v lese! a všichni se strašně smáli a Chata řekl: Kudla, sůl a sirky… A pak Bajza společně s Chatou zařvali: Kudla, sůl a sirky! A hned se k nám přimotal Silva a další malí bakeliti a začali na Chatu a Bajzu jako útočit a všichni volali: Kudla, sůl a sirky! Kudla, sůl a sirky! a já si všiml, že ty slova říkám rtama taky. A Karel povídá: Bude jaro a každej myslí na zdrhání… Stáli jsme ve sněhu, ale nebyl mráz a Karel říká: Kudla, sůl a sirky, to je cigošský heslo… já když poprvý zdrh, tak sem neměl ani kudlu, ani sůl a žádný sirky… a já se skoval na hřbitově, ale v noci tam někdo chodil, ty vole! Já měl strach… Pak sme se srazili, a tak sem se seznámil s Pátou, krad kytky a dával je babkám za jídlo, a pak sme ty kytky poznávali, babky je nosily zpátky. Čapli nás a poslali do Siřemi! A já se Karla zeptal: Je možný, že by měl kluk za tátu vlka? Když jsem viděl, jak na mě čumí, hned mě napadlo, že to ve dvacátym století možný není, a vtom zazněla píšťalka a velitel Baudyš volal: K fasování výstroje nástup!

Jednoho z prvních dní výcviku jsem vynášel uhlák a v chodbě proti mně šel Margaš a jako do mě vrazil a zašeptal: Udělej to brzo!

Svíral jsem uhlák, vysypával jsem popel, kterej mi v ranním vzduchu povlával kolem hlavy a padal do vlasů. Konečky prstů sevřené kolem kovového držadla uhláku se mi klepaly. Měl jsem radost, že Margaš chce, abychom už šli do jeho země. Ale netušil jsem, jak to udělat, aby se jeho sen splnil.

Začaly dny výcviku a my, kteří jsme tvořili bojovou jednotku, jsme z domova Domova vypadli do světa. Cvičili jsme venku.

Když jsme přískoky běželi po poli, tak sice ještě někde byl sníh, ale taky do mě naráželi letící brouci a čmelák a motýl a já před nimi zpočátku uskakoval, a tak jsem trhal běžící řadu.

Velitel Baudyš mě před nastoupenou jednotkou ostře pokáral a kluci se mi smáli.

Pak jsem běhal po poli, bez ohledu na všechno, co proti mně letělo.

My jsme byli s Vopičákem předtim pořád zavření.

Teď jsme tvořili Fedotkinovy čety. Útočné, obranné a diverzní. Pod velením velitele Baudyše jsme se naučili bránit se nejstrašnější zbrani dvacátýho století, atomový pumě: lehali jsme si hlavou pryč od epicentra výbuchu a přikrývali si hlavy novinama. Noviny jsme neměli, ale stejně dobře posloužila i lejstra z pater.

V boji muže proti muže jsem většinou dostal přes držku, ale byl jsem úplně nejlepší v plížení, a to velitel Baudyš vyhodnotil.

Dokázal jsem se přiblížit k nepřátelské hlídce tak, že ani větvička nepraskla. Myslel jsem při tom na krysu, ve kterou jsem se změnil, když odváděli sestry. Levou ruku jsem nepříteli vsadil kolem krku, trhem mu zvrátil hlavu a zároveň mu do ledvin vrazil chladnou zbraň a trhem nahoru a dolu jsem zbraň z těla vyprostil, aby tíha padajícího nepřítele nepoškodila čepel chladné zbraně.

Tak to bylo popsáno v Manuálu diverzanta.

Jednou jsem proklouzl kolem hlídkujícího Dýhy, proplazil se kolem Páty i Mikušince a zasadil zevlujícímu Chatovi smrtelnou ránu, a zvítězil jsem.

Tehdy Dýha posměšně zazpíval: Nikdo nikdy neslyší, když princ Krysoň přichází.

Ale tohleto se neujalo, tohleto jméno! Dýha i ostatní z nepodařené hlídky museli za trest vysbírat kus lesa od větviček.

Už jsem nebyl trpělivý oslík, jak říkaly sestry. Byl jsem spíš opravdu plížící se krysa. To ale sestry nevěděly. Já zas nevěděl nic o sestrách. Nikdo z nás o nich nevěděl.

My všichni jsme vpadli do obrovského světa, který se naším pohybem dál zvětšoval. Byl jsem v tom světě rád. Stal jsem se diverzantem.

K výcviku Fedotkinových čet patřilo spatřit a zmapovat všechny mosty a mostky v okolí Siřemi a všechny kapličky a triangulační body, a to my dělali, běhali jsme podél Kupečáku a já mapoval kraj tužkama na lejstra posbíraná v domově Domově, z cedulí a rozcestníků jsme četli jména vesniček a samot všude v Kupečáku, zapisoval jsem to do map, které jsem tvořil z lejster: Siřem, Ctiradův Důl a Tomašín, Bataj, Skryje… nikdy jsem se nesplet a velitel Baudyš mě chválil.

Svazek map jsem nosil pod teplákovou bundou, opakoval jsem si názvy a jména světa a myslel na ně… o městě Louny nám říkal Dýha, že je obrovské, větší než Praha, hlavní město Československa, země, kde jsme, v Lounech jsou tisíce ulic a tisíce chodníků a tisíce aut a všude že chodí obrovské množství lidí. Dýhu přes Louny vezli policajti do Siřemi.

Prohlížel jsem si mapy kreslené na lejstra a někdy jsem oči zavřel a viděl jsem Louny se spletí chalup a rybníčků a mostků a kapliček, viděl jsem tisíce panů Cimburů, jak opatrně zvedají nohy, a tisíce paní Kropkových, jak drhnou podlahy, a tisíce velitelů Baudyšů, jak říkají: Stará vojno! A běhal jsem tam já, anebo to bylo tisíc Iljů, a běhali jsme uličkama a vyhýbali se autům a psům a četli jsme spoustu názvů a jmen z cedulí a rozcestníků, a pak se stalo, že jsem tam byl jenom já a Margaš, a to bylo nejlepší.

Procházeli jsme ulicema a brali z chalup jídlo a věci, jak se nám chtělo, a pak jsem už nic neviděl, spal jsem.

Při našich cvičeních jsme mnohokrát pochodovali, plížili se anebo utíkali přískoky na okrajích Kupeckého lesa a vnikali do něj.

Jednou jsme spatřili kouř a nahlásili ho veliteli Baudyšovi, my jsme totiž na Skalce našli místo, kde táboří ministranti, ale velitel Baudyš nám zaútočit nedovolil, poslechli jsme, co jsme mohli dělat.

Ministranti jsou chudáci, otrhanci, musej dřít na poli. Čučeli by na naše zbraně! Atomovka by je pobila! Neuměj nic! Chá chá! smáli jsme se. Místo, kde jsme viděli kouř, jsem pečlivě nakreslil do svých map.

Margaš s námi po polích okolo Siřemi nelítal. Byl veliteli Vyžlatovi hlavním pomocníkem při výchově a výcviku dlouhokošiláků. Malí Mariáni byli mezi dlouhokošilákama. Svý černý roucha nenosili, to je jasný. Martin a Šklíba zůstali v domově veliteli k ruce. Tihle dva roucha museli nosit. Velitel Vyžlata jim dovolí špinavá roucha sundat, až oba zmoudří a uznají pravdu o jeptindách. Nechtěli.

Stále jsme čistili domov a pálili balíky papíru. K výcviku patřilo i pracovat ve vsi, získat důvěru ostražitého obyvatelstva, jak řekl velitel Baudyš při teoretické části výcviku v jídelně třídě, a to znamenalo, že jsme chodili na práce.

Při teoretické části jsme si četli a opakovali z brožur. Brožuru, kterou jsem zrovna četl, jsem zbavil desek. Spojil jsem ji s Katolickou dějepravou a se svazkem map je nosil pod teplákovou bundou.

Na práci jsme byli třeba u pana Kropáčka ve stodole. Páta říkal samá sprostá slova, tak jsme se strašně smáli, a pak Páta ukazoval, jak se honí péro, ale mně to bylo jedno, a pak Páta říkal, že děti se dělají tak, že chlap do ženský načurá, a oba jsme se smáli ještě víc. Já mu ale nevěřil. Připadalo mi to hnusný. Umínil jsem si, že já nic takovýho dělat nebudu.

Pan Kropáček praštil do vrat od stodoly a zařval: Držte ty svý zasraný huby!, tak jsme zmlkli. Přestalo pršet. Pan Kropáček nás vyhodil. Páta ukradl hrníček s namalovanými jablky a já hrníček s namalovanými housaty. Na dvorku mi hrníček bohužel vypad z kapsy a rozbil se. Pan Kropáček řekl: Zrovna ty! A prošmát Pátu a našel další hrníček. Dal Pátovi facku a řekl mu: Hajzle nevděčnej. Mně facku nedal.

Pan Kropáček ohlásil krádež veliteli Baudyšovi, který nás s ostatními přišel vyzvednout, a chtěl za hrníček peníze, ale velitel Baudyš ho hnedka seřval: Blázníš, chlape! Dřou na vás za žrádlo pro psy! Pan Kropáček ztichl. Tohle velitel Baudyš uměl. Vždycky se nás, hochů z Fedotkinových čet, zastal.

Kdykoli jsme se potkali s ministrantama, řvali jsme na sebe. Házeli jsme po sobě šutry, klacky, všechno. Nejhorší událost se stala, když Dýha s Chatou probodli ministrantovi, kterýho načapali samotného, ruku.

Tehdy nás velitel Baudyš nechal nastoupit na návsi a okolo se shlukla spousta vesničanů a skutečná matka pobodaného ministranta, paní Holá, strašně fackovala Chatu a Dýhu, a Dýha ji za to kop do kotníku, a když tohle uviděli lidé, tak na nás teprv křičeli, ale velitel Baudyš zjednal pořádek a slíbil nápravu.

Nechal Dýhu a Chatu předstoupit a před všemi vesničany jim řekl, že jdou do kriminálu, a to bez řečí! A hoši museli paní Holou odprošovat, ministranta ne, toho někam odvez jeho fotr, aby ho zašili.

Ale velitel Baudyš na Chatu a Dýhu řval jen naoko! Před domovem Domovem nás nechal nastoupit, a když se mu naše řady líbily, tak zavelel: Karel! A ustanovil Karla příkazníkem. A pak velitel Baudyš zavelel: Dýha, Chata, Ilja!

Velitel Baudyš ustanovil Dýhu velitelem Fedotkinových útočných čet a Chatu velitelem Fedotkinových obranných čet a mě jmenoval velitelem Fedotkinovy diverzní čety! Margaš to slyšel, protože byl i s velitelem Vyžlatou a všema dlouhokošilákama u toho.

Byl to slavnostní nástup.

Po nástupu nás všichni obklopili a blahopřáli nám a blahopřál mi i Margaš a mrknul na mě a vesele nahlas zavolal: Tak ti to líp pude! A jen já věděl, co myslí.

Postávali jsme v hloučcích a radovali se, protože po slavnostním nástupu byla vyhlášena hostina. Do našeho hloučku diverzantů přišel i velitel Vyžlata, trochu se kymácel, podal láhev chlastu veliteli Baudyšovi a mně povídá: No, hochu, co kdybych tě převelel na velitelské stanoviště? Měli byste s Margašem stejnokroje a byli byste zvláštní jednotka. Garda!

Kluci byli zticha a já byl taky zticha.

Však by vás dva ve stejnokrojích či nahaté sotvakdo rozeznal, že? řekl velitel Vyžlata.

Velitel Baudyš ho plác do ramene a povídá: Ale no tak, stará vojno! Přece víš, co to obnáší pořádně vycvičit diverzanta. A tenhle je naturščik. Plav! strčil do mě velitel Baudyš a náš hlouček se hned rozvlnil a promíchal se s ostatními hochy a já vplul za záda příkazníka Karla, který je největší, a kolem mě byli Psanci.

V jídelně třídě bylo prostřeno k hostině, bylo tu obrovské množství párků a chleba a okurek a sladké zavařeniny pro dlouhokošiláky a ani dlouhokošiláci nemuseli jít hned spát.

Velitel Vyžlata zahájil hostinu tím, že vstal a řekl: Jen se bijte a otlou­kejte, holenkové, to není nic proti tomu, co zažil syn palká. Pak si velitel Vyžlata otřel obličej od slz, které mu prýštily z očí, a před naším hladovým shromážděním hovořil o vojínu Fedotkinovi, že ani ve čtyřicetistupňových mrazech v barácích Vorkuty neopustil syna palká a syn palká neopustil jeho. Nikdy!

A pak dal velitel Vyžlata obličej do dlaní a skrz ty dlaně na nás mžoural, zda jeho příběh pozorně posloucháme… Slzy veliteli prokapávaly skrz prsty spojených dlaní, velitel se skloněnou hlavou stále hovořil o Fedotkinovi a synovi palká, mně i ostatním vrtalo hlavou, jak teda příběh Fedotkina a jeho synka skončí. Dozvíme se to? Ale měli jsme hlad a velitel Vyžlata vzlykal tak, že mezi štkaním nebylo možné slova příběhu rozeznat. Velitel Baudyš pleskl velitele Vyžlatu do zad a znovu řekl: No tak, stará vojno! A mě Bajza bacil pěstí a taky řekl: Ty stará vojno! a já Bajzu taky bacil, a pak velitel Vyžlata umlkl a vzal do ruky štětec, otočil se k našim četám, stojícím v pozoru, a črtal k portrétu vojína Fedotkina novou tvář, přes rameno na nás kouk a vykřikl: Zato že jste vzorní, namaluji teď památník přátelství a k vojínu Fedotkinovi domaluji jednoho z vás, českého chlapce! Pohov!

Vrhli jsme se na jídlo. Velitel Vyžlata maloval chlapce až do konce oslav. Konec oslav byl brzo. Mně bylo v ložnici špatně, protože jsem snědl spoustu zavařeniny, kterou jsem sebral dlouhokošilákům. Myslel jsem na to, že jsem velitelem čety. Nemohl jsem usnout radostí. Ale pak jsem usnul a spal až do rána.
