---
title: ''
contentType: prose
---

### 17\. Kdo hořel. Hrdina v hoře.  
České moře. Co je za zatáčkou

  

Byli jsme hluboko v Kupeckém lese, z okraje lesa, tam kde jsem tušil tankovou kolonu, jsem slyšel dávky z automatu. A taky jsem slyšel kluky, jak se bavěj.

Martin říkal: Je to novej kluk, Margašák, je to!

Ale Dýha říkal: Houby, je to Ilja. Slyšel sem ho mluvit!

Sedl jsem si.

Kdo seš? říkal mi někdo, kdo se ke mně nakláněl ze tmy.

Sem Ilja.

A co to máš na sobě za hadry, vole? řekl Dýha. Máš ruský hadry!

Měli uniformy a u kalhot měli uříznutý nohavice a některý měli ufiklý i rukávy a měli to na sobě všelijak sešpendlený a některý měli zas trička a bundy a teplákovky z domova Domova a různý hadry pro kluky. Ale hlavně byli všelijak ověšený zbraněma, automatama i vintovkama a skoro každej z kluků měl nůž. Ale ne kuchyňáky, fakt pěkný nože jim visely od opasků v pouzdrech na nože, jak to má bejt.

Karel mi strčil do ruky čutoru a já se napil. Byl to chlast, nevyprsk jsem ho, ale pomalu polk.

Cos dělal u Rusáků? zeptal se Dýha.

Nech ho! Asi ho zajali! řekl Karel.

Přikývl jsem a koukal šerem. Na kraji mýtiny byl Pihoun a další ministranti. Poznal jsem Pepře.

Šmarjá, Iljo! vykřikl Dýha. Dybysme věděli, že tě tam zajatýho vyslýchaj, tak do chalupy bazukou neprásknem, to víš!

My sme byli v Německu, řekl Karel a sedl si ke mně. Chceš žvejkačku?

Seděli jsme v hustý trávě mýtiny, vysoký stromy kolem nás vypadaly jak strážný duchové. Pořád bylo teplo a tráva se hemžila hmyzem. Najednou jsem byl tak unavenej, že jsem se natáh. Ležel jsem v trávě úplně bezbrannej. Propátrával jsem mně dobře známý tváře kluků. Některý jsem nezahlíd, jsou asi na hlídce. Svírali svý zbraně, seděli a stáli kolem mě. Dýha, Karel, Martin z Domova. Některý ministranti. Byli to kluci, který jsem znal, a nebyli to oni. Měl jsem radost, že jsme spolu. Myslim, že všichni měli radost.

Někdo upliv, někdo jinej zas zakašlal, někdo si dřepnul. Ucejtil jsem, že napětí, který v nás všech bylo, je pryč. Zůstalo na tý cestě lesem, kudy mě vlekli a kde nás žahaly kopřivy a sekaly ostrý konce dlouhý trávy. Napětí bojový akce z mužstva někdy spadne naráz, jako když vystrčíš hlavu z vody. Kluci otvírali konzervy a měli i chleba, bral jsem si taky, bylo toho spousta. Čutoru měl skoro každej z nich.

Dýha si ke mně sednul. Řežem Rusáky z Kupečáku, povídá.

Sednul si k nám i Pepř a Pihoun. Čau, řekl Pepř. Čau, vole! Iljo, čau, říkali i některý ostatní kluci.

Čau, Martine! pozdravil jsem. Pamatoval jsem ho jen v roztrhaným černým rouchu, ale teď měl maskáče. Zdravil jsem česky. To by byla blbost mluvit s nima rusky.

Sem rád, že tě vidim, povídal Martin. Jestli seš teda fakt Ilja!

Sem, řekl jsem. A nepotkali ste Šklíbu?

To bylo blbý takhle se zeptat. To jsem poznal hned, protože Martin se otočil a odešel.

A teď Dýha pad na záda, pad do trávy, jako by ho náhle střelili, ale smál se, on totiž bleskem zalovil pod mou tankistickou bundu a zpod mý zchátralý domovský teplákovky vytrh hrst už dost poničenejch lejster s mapama, který asi teda cípkem vyčuhovaly. Mával s nima skrz smíchový slzy: Ilja se vrátil… a splnil úkol, todle dones!

Kluci se začli chechtat a pohihňávat a některý mě možná znova viděli, jak za temný noci mizim do vrat Domova s bojovým úkolem… No, jo…! Splnil úkol, he he, smáli se a já doufal, že jsme obklopený řetězcem opravdu bdělejch hlídek, protože tak tomu musí bejt pokaždý, i po přepadu, co se poved.

Sedíme v trávě, spolu, jako kdysi, teď neni možný zažehnout oheň, probíhá válečná porada… je toho hodně, co se mám dozvědět. Dost mě ohromilo, že velitel Vyžlata byl vyhlášen národním mučedníkem, a taky mnou cuklo, že velitel Žinka byl za jeho vraždu popravenej domobranou, ale že domobranu tvořil Holasa a Moravčík a Kropáček a další chlapi ze Siřemi, to bylo jasný.

A Dýha povídá, že tělo Vyžlaty je vystavený v rakvi na siřemským náměstí a že je vobklopený věncem věčně hořících svic a taky haldou kytek, a já trošku vyjeknu hrůzou, což teda diverzant nikdy nemá… Dýha říká, že zmučený tělo velitele Vyžlaty ukrytý v neckách našel novej kluk Margaš hned poté, co se Žinka při opravdu tvrdým výslechu přiznal, a protože proti němu vypovídal shodou okolností taky novej kluk Margaš, tak to měl Žinka u lidovýho soudu hnedka sečtený. Střelili ho před domovem Domovem. Tohle se stalo nedávno, a proto vysílač zmlk.

Voni ho místní chlapi stejně nechtěli za velitele, víš? Voni nechtěj za velitele nikoho, víš? říká mi Dýha a já kejvu.

Z dalšího průběhu porady pochopim, že klukům dělá největší starost příměří mezi silama Nato a vojskama pěti armád, nad kterejma převzala záštitu armáda nových Rusů Východní říše, příměří, o kterým já slyšel akorát v televizi v Sovětama dobytým a hnedka zase ztraceným Ctiradově Dole.

Byl jsem moc rád, že kluci jsou tak plný svýho života, že nic nedbaj na podrobnosti ohledně mýho přebývání u tankový kolony.

Byli sme v Německu u Amíků a tak, povídá Karel, a protože jsem jeho žvejkačku dávno polk, dal mi ještě jednu.

A teď sou naťáci tady a kámošej s Rusákama, řekl Dýha.

Ale náš velitel se jim nikdy nepodá, vyjel Martin.

Naťáci sou teď všude na kontrolních stanovištích s Rusákama a slušnej člověk aby se bál vystrčit nos z Kupečáku, povídá Karel.

Hledaj zbraně, povídal Dýha. Proto voni votočej každou slepici v kurníku a seberou každej psí chlup a tohle všechno. Prohlížej ve vesnicích všechno, vole!

Biologický zbraně hledaj, povídá někdo.

Válku s pěti armádama bysme zmákli samotný, my Češi eště se Slovákama, povídal Dýha, ale dyž se k Rusákům přidalo celý NATO… tak to nevim!

Chci se taky něčim blejsknout a nemůžu furt jen mlčet, tak klukům povídám, že některý lidi v tankový koloně věřej v novou říši sbratřenejch strojů a lidí a zvířat, a přemejšlim taky, že jestli je po válce, mohli bysme s klukama třeba vošetřovat zvířata v Socialistickým cirkuse, to umíme z prací ve vsi…

Sbratření lidí a zvířat, to byl ráj, povídá Martin. To už bylo! Ale se strojema, vole, nastane Armagedon, říkám vám.

Co to je? ptám se ho, protože to už jsem slyšel.

To nás učily sestry, vole, říká Martin. Byls pořád s Vopičákem zalezlej.

O tom nechci slyšet nic, tak hnedka rychle mluvim… vykládám klukům o vlkovi a dinosauřím vejci, a kluky to baví, smějou se, mě to taky bavilo, když Dago na pancíři vykládal.

A tak jim vylíčím všechno o cirkusový zóně, která má pod velením kapitána Jegorova vzniknout právě v naší Siřemi. Povstání to překazilo!

Kluci říkaj, že nedávno po Siřemi prošla parta Ukrajinců s medvědama tancujícíma na povel a že je nechali. To by mohlo bejt vono!

Pak kluci vykládaj, jak jednou na lesní mýtině natrefili na bandu ženskejch… v lese překvapili nějaký ženský, a to byl teda divnej kontingent, protože ženský v barevnejch hadrech naskákaly na koně a zdrhly. Pochopim, že tyhle ženský na koních prokluzujou všem pěti armádám i povstalcům. Starý lidi zalezlí v zemljankách v Kupečáku tvrděj, že to jsou lesní víly a že konec světa nastal, protože, kdo to kdy slyšel, aby se blahyňky na koních potulovaly mezi bandama vozbrojenejch chlapů?

Tohle vykládaj kluci, a já mlčim, i když jedinej vim, kdo ty jezdkyně v barevnejch cirkusovejch hadrech jsou.

Prostě si vykládáme.

Řekni eště, Iljo, jak vypadal ten vlk!

Moje zpráva o vejci a vlkovi kluky zaujala.

Že by teda naťáci s novejma Rusama zatahovali kruh kolem Siřemi kvůli dinosauřímu vejci?

Dokážeš si představit, povídá Karel, co takovej útok dinosaurů udělá z ňáký americký základny? Bude na cimprcamp, říkám ti!

A třeba je v tom vejci něco jinýho než dinosaurus? Tajná zbraň. Třeba je tajná zbraň živá, povídám klukům a oni chvíli mlčej.

Ty jo! vydechne někdo.

Je to něco tak strašnýho, že radši uzavřeli příměří! vyhrkne Martin.

Chvíli jen tak sedíme a mlčíme a pak Karel zavelí: Dem na Skalku, vztyk! V tu ránu kluci vstali a zastrkali lžíce do bot a prázdný konzervy do chlebníků a všechno z mýtiny sebrali, vysmejčená mýtina vypadala, že na ní nikdy nikdo nebyl, a Karel se vnořil do houští Kupečáku a po něm ostatní, jen Dýha zůstal sedět.

Hele s tim Šklíbou, povídá mi. Ministranti, co choděj do úkrytů za svejma lidma, říkali, že prej někdo viděl vosamocenýho kluka v lese. Co myslíš?

Nevim, krčim ramenama.

A prej se modlil! říká Dýha. To by moh bejt von.

Moh, říkám já a voba krčíme ramenama.

Karel je příkazník, no, povídá pak Dýha. Normálně bych měl vyšší hodnost já! říká.

To je jasný!

A povídám Dýhovi, že musíme varovat velitele Baudyše, protože tanková kolona kapitána Jegorova chce zaútočit na Siřem.

Hm, tak to bude mít ten tvůj Jegorov co dělat. Celej prostor přebírá Kožanovova 1. gardová tanková armáda, koukáš, co?

Aha, říkám a nevím, o čem mluví.

Máš velký štěstí, že seš s náma, Iljo, říká Dýha. Zvedli jsme se a jdem lesem. Mám pořád v merku křoví i větve stromů, nepatrně rozhejbaný klukama, co jdou před náma.

Ty tvý kamarádi z kolony dou totiž šupem na Sibiř, dyž nechali rozbít svý útvary vesnickejma chlapama, říká Dýha a směje se.

Co?

Jo, teď tu bude šéfovat akorát Kožanovova tanková garda a nový velení Východní říše vostatní Rusáky spláchne do těch jejich Vorkut.

Chvíli jsme jen tak šli.

Hele, Iljo, ty kecy vo dinosaurech a tajný zbrani, to sou dlouhokošilácký horory tohleto. Rusáci a Nato se dohodli. Končíme s válkou, než skončej s náma. Ministranti zůstanou v lese, maj tu rodiny. Ale my nemáme nikoho. Já du do légie. Deš se mnou?

Mlčel jsem a šlapal.

Nechals papír v kapličce, vole, dejchá mi Dýha do zad. Dobřes to napsal! Baudyš byl spokojenej. Seš správnej diverzant, vole! Taky bysme tě jinak sundali z pancíře prvního, to víš!

Budu veliteli všechno hlásit! říkám. S Dýhou se už nechci bavit. Je stejnej jako vojáci z kolony, kterým se práce v koloně líbí, říkám si. Smrdí jako voni.

Baudyšovi nejde nic hlásit, zasměje se Dýha ve tmě přede mnou, protože mě předešel.

A co žirafí hlava? povídá. Lekli ste se?

Jo! říkám.

To věřim, povídá Dýha, jde tak rychle, že mu sotva stačim, a to nese tři orúžije, plnej chlebník i munici. Zná cestu, no.

A jsme na Skalce, kus cesty lezem do příkrý stráně a je fakt, že Dýha je obratnej a hbitej, a když lezem vzhůru malým kaňonem, vřízlým do skalního převisu, bez jeho sykanejch povelů: Úchyt, vole!, Sem nohu!, bych se nejspíš párkrát vymáz, a to by pro diverzanta při přesunu na nový stanoviště nebylo dobrý. Já ale v lese neválčil, já byl na tanku.

Sotva přelezem obrannej val, jsme mezi klukama, posedali na deky a celty kolem malýho ohýnku, a ty, který chtěj, se zas ládujou, a já se přivítám s Mikušincem, čučí na mě, nejspíš mu připadá, že to jsem já a že to nejsem já, a chybí mi akorát Páta, že tu nebudou naši cigoši, jsem tušil.

Opravdu mám štěstí, že to bazukou do chalupy napálili zrovna dnes, tohle je noc loučení, ministranti mizej do lesa za matkama a ségrama a Dýha s Mikušincem už maj svý věci poskládaný na cestu do légie a já neřikám, kam pudu, i když už to vim! A ty, Martine? a Karel?

Martin odpoví, že před sebou maj ještě jeden velkej úkol, a Karel jen povzdechne, ve vomláceným kotlíku nad ohněm vře voda, někdo mi do ruky strčí čutoru, napiju se chlastu, jsem účastnej poslední noci bojovýho družstva, když teda Československo v kleštích pěti armád kapitulovalo, a slyšim, že noví Rusové, totiž Kožanovova 1. gardová tanková armáda, tu budou velice brzo a budou tvrdě sbírat všechny, co nesložej zbraně, a neposlušný Bulhary a Poláky a Němce a Maďary a starý sovětský okupanty, co se neosvědčili, a tak je opravdu čas zdrhnout, neboť kdo tu zůstane, čeká ho tribunál! a Sibiř! a to v nejlepším případě! Tak to vždycky bylo.

A kluci vážně mluvěj o ukončení bojový činnosti, tu a tam se po­ohlídnou k hoře, která ční nad našim stanovištěm za kamennejma obrannejma valama, a já instinktem diverzanta pochopim, že právě tam dlí náš velitel Baudyš. V tom jsem se nesplet. V duchu si připravuju hlášení. To jsem nemusel.

Kluci chrstaj chlast z čutor do vřelýho čaje a vzpomínaj na všechno to válčení, chechtaj se a mluvěj vo všem tom trápení lidí drsnejma, chraplavejma hlasama, který tu a tam přeskočej do myšího nebo ptačího vypísknutí, a já se raduju, že Dago zdrh, zmizel před útokem, protože to přece klidně moh koupit bazukou… Chci klukům o srandovním trpaslíkovi vyprávět, to by je bavilo…! Ale teď se to nehodí, protože Pihoun, Holý, Pepř, všichni naši ministranti, se loučej, chlapsky si tisknem ruce a možná, že kdybychom měli strniska na tvářích, tak by po nich teď mohly kanout kradmý chlapský slzy, to se po ukončení společné bojové činnosti může! Naše tváře jsou ale pořád bezvousý a měkký.

Ministranti teď potichu a rychle slíkaj všemožný části uniforem a házej je na zem a berou na sebe svetry a teplákovky a ostatní normální oblečení, měli to připravený, tak to trvá chvilku, a taky na hromadu skládaj svý automaty a pušky a granáty i ty pěkný nože. Některý jsou počmáraný znakama Siazu. To je asi to tetování. Některý je pěkný. Pak jeden po druhým přelejzaj obranný valy, napadá mě, že některej z nich je třeba brácha mý nádherný Hanky, ale ptát se nemůžu! dyť sem akorát pasťáckej Avar zdrhlej z tanku! Na Skalku mě přece nechtěli… netroufnu si.

Sedim teda s Psancema, jako tomu bylo v mým předchozím životě pořád, a ze všeho vyprávění o tom, co bylo, jsem snad nejvíc udivenej ze zprávy, že taky starej pan Cimbura je teď po svý hrdinský smrti velký zvíře.

A to jsou s mučedníkem Vyžlatou hnedka dva siřemský svatý, víte, jakou by měly naše sestry radost? potichoučku volá Martin a tiše v záři ohně tleská, jen lehce pinká dlaněma, tváře mu hořej.

Martin má radost, že se ho vyptávám, a tak spustí a kluci sem tam přizvukujou… Dozvídám se, že o mimořádným válečným svatořečení pana Cimbury rozhodl sám světicí biskup z Loun… to byl ještě naživu hrdina Alexandr Dubček a vyslal do Siřemi posla až z Prahy! se zdravicí. Vždyť celé československé povstání, při jehož potlačení málem vykrvácely nejlepší bojové síly pěti armád, vzniklo v Siřemi hned po Cimburově činu… Jo, přizvukujou kluci a sem tam někdo přihodí na oheň větývku a Martin mi podá svou čutoru a mluví dál… Nejdřív chtěli ze Siřemi udělat vzorovou kolaborantskou obec, chápeš, vysílač Svobodná Siřem je štval, to je jasný… Ve všech pěti armádách i po celým Československu už věděli o našem perfektně zorganizovaným Siazu a všechny odbojný zóny si nás považovaly… stali jsme se vzorem! Tak proto Sověti rozhodli, že Siřem srazej na kolena, povídal Martin a kluci hltaj jeho slova a mě napadlo, že to takhle nevypráví poprvé… televize pěti armád, voči celýho světa měly vidět naše pokoření a naši bezmoc, na siřemským náměstí byly tribuny pro papaláše a oficíry a šéfy armád, představ si, dou k nim kolaboranti, museli vodněkad asi dovízt ňáký herce či co, protože českej kolaborant? to je nesmysl! Někoho najali… a kolaboranti dou a nesou hrdlořeznejm generálům v uniformách posetejch cingrlatama klíče od města, ale nevyšlo jim to, vole… Siřem se měla stát vzornou kolaborantskou obcí, ale stala se symbolem celonárodního odporu… Martin při svý řeči šermuje rukama, jako by ho slova tlačila zevnitř, vypráví, to neni vyprávění, kterým nás uspával velitel Vyžlata, to nejsou pracovní řeči velitele Baudyše ani Dagovo drmolení, když tank jel, kluci Martinovi visej na rtech… Najednou na náves vjede Cimbura na kolečkovým křesle, tlačí ho ňáká babka, Cimbura mává berlí a zařve: Na Moskvu! a mrští berlou a srazí kolaborantům klíče do prachu, jo! a Cimbura trošku poodjede od babky a poleje se hořlavinou a před všema se zapálí a vjede přímo do tribuny a ta začne šlehat plamenama, jako by se samo peklo otevřelo, říká rychle Martin a z obličeje mu crčí pot… a začalo to! Lidi vzpomněli na svý přísahy a sliby, na svou drahou českou vlast a celá náves duní písní Povstaňte, svatí válečníci z Blaníku, a domobrana vedená Holasou a Kropáčkem a Moravčíkem a Dašlerem začne tvrdě pracovat, a než dozní píseň Kde domov můj, tak sou všichni Rusáci pryč ze Siřemi, aspoň ty živý, ostatní se válej po návsi v dusivým smradu z generálskejch škvarků… Poté, co se veliký Cimbura stal živou pochodní, národ povstal, bylo to ve všech přímejch přenosech. Dál to znáš, Iljo, ne?

Všichni mlčej, já horlivě kejvu, protože o čem mám vyprávět já? O tankový koloně? O ostřelovačích? Bandách v našem úseku? To by byl nesmysl.

Sedim, koukám… pak narvu hrstě trávy a dřu svou masku černý kolomazi a krve malejch létavejch z čela a tváří, čaj vystyd, tak si pomůžu čajem… Martin po mě hodí svetr, co sebral z hromady po ministrantech, stoupnu si, strhnu ze sebe tankistickou bundu, mrsknu ji do ohně, vysoukám se ze sešpendlenejch tankistickejch kalhot i teplákovky, která je od nafty, potu a krve, ne mý, hnusná jak starej strup, a naházim to všechno do ohně. Je dobře, že na ňom nic nevaříme.

Martin mi k svetru přihodí pěkný tričko, dostanu vojenskou košili s ustřiženejma rukávama a z hromady u ohně na sebe nalípnu ještě další drobný i větší věci a jsem voblečenej jako kluci, a to je dobře. Pouzdro s mapama a troskama Manuálu a Dějepravy jsem nechal, jak je, a dal ho, kam patří. A když mi Dýha na krk pověsí svou čutoru, kluci se smějou a já taky.

Pak ale na nás lehne ten zvuk. Mám uši zahalený divným zvukem, otáčim se po těžkým vzdechu, kterej slyšim poprve: Uááách! A zas, silněji: Uáááách!

Jde to z hory nad náma. Možná jsem zvuk neslyšel kvůli Martinovu vyprávění. Zamrazilo mě na krku a na zádech a kouk jsem na kluky. Byli zticha.

Maj tam zajatce, napadne mě.

To je Baudyš, řekl mi Dýha.

Co je mu, řekl jsem já.

Sténá vod bolestí, vole, řekne mi Dýha, naříká bolestma, hrdina náš, zašeptal někdo. Mě po zádech pořád mrazilo… Velitel je posetej četnejma zraněníma, řekl zas někdo. Pak se zas ozval mohutnej vzdech, tak mohutnej, že musel naplňovat celou tu temnou horu nad náma a unikat z ní jak vzduch z naprasklýho pláště obřího balónu.

Vyhloubili sme pro velitele šachtu, tak jak si to přál, zašeptal Martin.

Vytrhali sme ji dynamitem, šept Dýha.

A lidi šachtu vyzdobili, povídal potichu Martin. Větvema a kytkama. Ženský šachtu zametly vod všemožnejch skalních smítek, je tam čisto a útulno jak v kostele, to bys nevěřil! šeptal Martin.

Děti do šachty nosily svý hračky, aby velitele uctily, říkal Mikušinec.

Ale teď k němu nikdo nesmí, řekl Karel.

To zpočátku, řekl Mikušinec a hodil pár větví na ohýnek, když náš velitel takhle dejchal, třásla se hora!

A chodili sem dokonce zvířata z Kupečáku! řekl Martin.

Já teda žádný neviděl! řekl Dýha.

Já je teda viděl, řekl Martin. A nad horou kroužili orlové!

Ty vole, řekl Dýha, kde by se tu orlové vzali. Straky, možná.

Když nám náš velitel přikázal vykopat šachtu, tak nad horou kroužili ptáci! řekl Martin.

A zas jsme slyšeli vzdechy z hory. Sem tam v ohýnku praskla větvička. Usrk jsem z další dávky horkýho čaje. Za kamenejma valama do lesa všude padla tma. Mý hadry v ohni už nesmrděly, smrděly tam jen chvíli.

Von nám řekne, kdy ho máme vodpálit, řekl Martin.

Cože? lekl jsem se. Polil jsem svý nový pěkný hadry a taky se čajem popálil.

Vodpálíme ho dynamitem. Aby zůstal ve Skalce nafurt, vysvětloval mi Martin.

Aby tělo hrdiny nepadlo do nepřátelských rukou, řekl Karel.

Aby hrob hrdiny zažehl nový odpor, řekl Mikušinec.

Tak nás to náš velitel učil, řekl Martin.

No jo, zívnul Dýha. Poslední náš úkol, volové, řekl Dýha.

No jo, řekl někdo jinej.

Teprve poté, co vzdechy z nitra hory ustaly, jsme se porůznu zabalili do dek a celt, seděli jsme a leželi kolem sporejch plamenů ohně, jako bysme ho svými těly chránili před vlhkem a tmou lesa za balvanama všude kolem našeho stanoviště.

Byl jsem zvědav na pořadí hlídek, ale nikdo nic neříkal, Mikušinec si přebaloval bágl, chtěl taky vyrazit do légie.

Moc toho teda sebou nemáte, chlapi, povídám mu, abych něco řek.

Všechno nám daj v légii, odpoví Mikušinec. De vo to dostat se do prvního přístavu.

Kde to je? vyzvídám, jít s nima ale nechci.

Na kraji Čech, povídá Mikušinec, hnedka u moře.

Aha. Kde je Páta? ptám se dál a Dýha povídá: Ten ze siřemskýho hřbitova nevytáhne paty, prej je tam klid.

Aha, povídám zas a ptám se Dýhy, i když bych to jako diverzant měl vědět, kdeže je ta Jošákova cigošská bouda, protože to je přesně to místo, kam chci jít, až to na Skalce skončí, a Dýha mi to řekne.

Stejně je to divný, řekne pak Dýha.

Co?

Chata a Bajza a vostatní cigoši svý bráchy vyslídili a prej provedli přepad dětskýho tábora, aby je vodvedli do svý chajdy. To my, řekne Dýha a vztyčí se na lokti a kouká na mě, my sme se na svý dlouhokošiláky vysrali.

No jo, říkám a ve svý mysli vidim ksichtíky malejch kluků a vidim jejich nohy, bosý nebo v různejch křampech, jejich bílý košile, co jim plandaj po patách, myslim na dlouhokošiláky, jak bez sester ječej strachy a ťapaj sem a tam v setmělejch zdech domova Domova… Na to ťapání jsem si občas vzpomněl i ve chvílích odpočinku mezi bojovejma akcema, když jsem po stromoví Kupečáku slyšel drapkat mrňavý ptáčky, a když jsem v jednom z rozmlácených hnízd odporu zahlíd vopuštěný hračky, napadlo mě, že bych pro dlouhokošiláky mohl nějakýho toho plyšáka sebrat, ale copak jsem věděl, kam mr­ňouse odvezli?

Cikáni, řekne Dýha. Cikáni s nikým neválčej, řekne a zívne.

Pak se ozve Mikušincův tichej smích, už zaleh, zabalenej do dek: Ten medvěd byl tak srandovní… sme tajhle s Dýhou v lese a najednou medvěd, ty ses tak vyděsil! Jo! A medvěd začne panáčkovat a dávat pac, ha ha, byl cvičenej, Iljo, tos neviděl!

No jo, bručí Dýha, taky ses lek!

Hele, Iljo, povídá Mikušinec a už zní docela ospale a mně je najednou divně, takhle jsme si přece celý věky spolu všichni povídali v ložnici starších, a sotva jsem zas Psanec, tak to na Skalce končí, ach jo… Iljáku, a nevšim sis něčeho divnýho?

Co?

No v lese, jako by se něco s lesem dělo, hele, zvířata zdrhaj, zdá se!

Já v lese moc nebyl.

Aha.

A pak se zachechtá Dýha: Každej by se lek medvěda, každej! Ale tajdle Mikuše nakop králík, to je sranda, co? Ha ha!

Mikušinec se hned dočista vzbudí a povídá: Ale obrovskej, obří králík, čoveče, a vykládá vo králících velkejch jako velký psi, co se děsivou rychlostí na zadních nohách přehnali tábořištěm, když měl on, Mikušinec, hlídku a jeden ho strašně nakop, no!

S Dýhou se smějem, až skučíme, a Mikušinec vykládá, že králík, co ho nakop, měl v břiše úplně mrňavýho králíčka, a Dýha říká: Teď teda kecáš! a já sleduju mraky, co táhnou nebem kolem měsíce, ze kterýho teče světlo, málem už spim, ale ještě se Dýhy optám: Co hlídky? A on zamumlá, ať se na to vybodnu, že Rusáci se do Kupečáku neodvážej, pořád se bojej velitele.

Tak jsme usnuli a to byla velká chyba, neboť brzy ráno nás napadli pancéřoví granátníci 1. gardového tankového vojska generálmajora Kožanova podporovaní motostřelci 24. samaro-uljanovské divize a krytí motostřelci 30. gardové irkutsko-pinské divize, vyznamenané Řádem Lenina a dvěma Řády rudého praporu, a také se na nás, na naši výšinu obořili vojáci 1. gardové proletářské moskevsko-minské motostřelecké divize, vyznamenané mj. Řádem Suvorova druhého stupně a řádem Kutuzova druhého stupně a navíc byly rojnice našich katanů posíleny pozorovateli a specialisty vojsk Atlantického paktu, takže jsme svýho velitele málem neodpálili.

Který ty zmrdi nás tehdy chtěli pobít, to jsem se dozvěděl až pak, ráno vůbec nebyl čas to zjistit, měl jsem co dělat, abych přežil.

První, co jsem za úsvitu nového dne uviděl, byla Dýhova tvář, tak sešklebená, že jsem se lek.

Držel si prst přes rty.

Bylo ticho, ani nikde nevřísk pták a z lesů pod náma stoupala mlha, plazila se k nám z korun stromů, tekla k nám přes balvany kamenného valu a všema škvírama valu, viděl jsem to, protože jsem se obrátil na břicho, tlačila mě čutora, kterou mi dal Dýha, kluci se krčili za kamenama valu a nejrůznější svý automatický a poloautomatický orúžije a vintovky měli po ruce.

S Dýhou jsme k nim dolezli.

Dole mezi stromama, mezi plazivejma cárama mlhy jsem zahlíd pohyb, mohla to být srna, ale byl to chlap v černý uniformě a za ním další v maskáčích, proskakovali mlhu, skákali mezi stromama a přískokama se blížili vzhůru k nám.

Byl jich plný les.

Přesto bylo ticho. Otáčel jsem po Psancích hlavu, klečeli v střeleckých pozicích, mlha se Martinovi točila po těle, za chvíli z něj byl v bílým mlíku černý obrys, kameny mě tlačily do kolen, naposledy jsme takhle spolu klečeli v šeru siřemskýho kostelíka v čpavým dýmu svíček. Dýha byl vedle mě, usmíval se, já myslim, že Dýha se těšil.

A stejně jako v kostelíku byla zima. Až se kameny rozžhavěj letním horkem, budou pořádně otřískaný od kulek. To už nejspíš neuvidím. Bylo mi jedno, že nemám zbraň. V prvním slunci jsem v lese pod náma zahlíd povědomý záblesky a došlo mi, že zbraní je tam tolik, že ty naše tu spoustu útočícího kovu nezastavěj. A bazuku nebo něco pořádnýho jsem mezi klukama nezahlíd. Asi ji vyplácali v Ctiradově Dole. Kdybych nespálil tankistickou uniformu, mohl jsem vypadat jako zajatec Psanců.

Pak jsem zas slyšel vzdechy z hory a všechno mi začlo bejt jedno, nejspíš jsem chtěl, aby to, co je, skončilo.

V ranním tichu zněly vzdechy a úpění z hory silněji než večer, dech velitele burácel a hvízdal v kamenným hrdle šachty, museli ho slyšet i všichni ti paragáni a střelci dole. Vzdechy a úpění v hoře neustávaly, jako by tam někoho vyslýchali horský skřeti, velitele musela zranění pokrejvající jeho hrdinský tělo moc bolet. Na okamžik mě napadlo, že bolestiplnej dech velitele smete útočníky ze svahu, ale to moje mysl jen zabloudila do ňáký pohádky.

Připlížil se k nám Karel, levou rukou za sebou táh po kamení vin­tovku, což mi přišlo neopatrný, v pravý svíral tenkej černej kabel. Dýha se odvrátil od šutrový střílny a povídá: Už?

Karel pokejv.

Martin vykouk z mlhy, směšně se šklebil a doširoka otevřenou pusou se bez hlesu ptal na to samý. Mlhou k nám lez i Mikušinec, strkal před sebou batoh do légie a na jeho tázavej pohled Karel vyšept: Jo!

Kabel v Karlově ruce byl opatřenej spínačem, to já dobře znal, tak jsem čekal na tu pecku a jen doufal, že kluci provedli zaminování na výbornou.

Čekali jsme. Ti dole ne. Tu a tam jsme zaslechli cinknutí výstroje nějakýho neopatrnýho duraka, praskot větviček. Žádný cvičený medvědi ani srandovní klokani na inspekci Skalky ale nelezli, to teda ne.

Jenže Karel najednou zašeptal: Já nemůžu! a já s úžasem vidim, že příkazník potichu bulí.

Já teda jo! řekne Dýha a natáhne se po spínači… Jeden mohutnej výdech z nitra hory zrovna přešel v úpění, jako by nás náš velitel pobízel… Vtom z lesa proti nám letí oheň a s ohlušujícím třeskem všude nad našima hlavama zapaluje vzduch. Kolem nás a přes nás lítaj šutry, kamínky třískaj do kamenů všude okolo, štípou se o ně, v tom kamenným dešti neslyšim, jen vidim, že Dýha vedle mě už není, kus skály se utrh a propad do mlhy, nevidim nikoho a nic, zalehnu a chránim si hlavu a do hrudi se mi bolestivě zaryje čutora, myslim si, že to je čutora, ale pak vidim, že je to černej spínač, kterej omylem zalehnu, a tak se stalo, že jsem našeho velitele a s nim i celou Skalku nejspíš odpálil já.

Hlavu jsem si s tím nelámal, letěl jsem do tmy lesního porostu, kterej obklopoval, jak už jsem se několikrát zmínil, celé stanoviště Skalka.

O svém bloudění Kupečákem toho moc říct nedokážu. Někde něco rostlo, někde ne, a pokud jsem neměl hlad, tak mě sužovaly ty nejtrapnější břišní problémy, a to pro žádnýho bojovníka není úplně dobrý vysvědčení. Měl jsem akorát svou plnou čutoru. Chlast jsem nepil, to až pak, když jsem mluvil s cigošema.

Jak jsem pronikl obklíčením a octl se sám v Kupečáku, nevím. Možná jsem v houští ležel omdlelý tak dlouho, než vojáci odtáhli, těžko říct. Napadlo mě, že bych se možná měl nechat vojáky nalézt, v tom už jsem uměl chodit, a koneckonců přece jsem ubohý sirotek, který navíc ještě zabloudil. Ale tahle myšlenka mě přešla poté, co jsem viděl vesnice. K vesnicím jsem dorazil pozdějc.

Navíc já válčil v bojový jednotce a oni by to poznali podle pohybů, chůze, podle všeho, co dělám a umím. Ptali by se. Být při výslechu na opačné straně než dosud, bych nechtěl zažít.

V houští, ve kterym jsem přišel k sobě, jsem ohledával terén, čenichal ve vzduchu a taky doufal, že potkám někoho z Psanců. Tentokrát bych nabídku k cestě do légie uvítal. Nikdo z kluků se neobjevil.

Po způsobu sovětských průzkumníků jsem zkoumal barvu a vlhost trávy a vůbec všechno, co tam bylo, jestli jsou totiž kameny velký a bez vůně a jizev, anebo naopak rozmlácený dávnou vodou a chladně voňavý, zkoumal jsem i těžký mraky, který splývaly s vlnivejma pohybama stromů. A tak ten potůček nebylo vůbec těžký najít. Počítal jsem si u něj obolavělý kosti a pil z něj. Jedl jsem žáby a tak.

Pak jsem ve snech znovu vídal Hanku. Obnovovalo se mi pomlácený tělo a s ním i vzrušení. Představoval jsem si Hanku, jak bloudí kolem Siřemi, a život v lesní skrýši mě přestával bavit. Poprvé jsem byl sám a o to víc jsem s Hankou mluvil a tulil se s ní. Ve snech mi bylo pěkně. Ale věděl jsem, že budu muset jít.

Rozhodl jsem se najít cigošskou boudu a stát se cigošem. Myslim, že každej, kdo strávil část života na čelním pancíři sovětskýho tanku s ksichtem začerněným kolomazí, by usoudil, že to je dobrá myšlenka.

Věděl jsem, že Jošákovo údolí je kousek od Siřemi, kam kunilov chodil často do práce.

Kluci do jeho chajdy mizeli od mostku, když pracovali na kamenech. A Dýha mi poradil. Tak jsem šel po vodě, dovede mě k mostku, věřil jsem. Stačí nezahnout do Siřemi.

Voda mě dovedla k půdě lesa pokryté tmavě zelenými hustými chomáči trávy a mech lesa se pode mnou začal houpat. Stra­šidelnýma historkama o konci života různejch lotrasů, co zabloudili z pytláckejch stezek a sežrala je bažina, jsme si v Domově krátili dětství, tak jsem dával pozor. Bylo příjemný vědět, že tam, kde se probrodí moje váha, by jakákoli vojenská technika a třebas i stíhací četa obřích paragánů zahučela do mlaskavý mokvavý tůně. Les byl bezpečným stanovištěm.

Pak jsem viděl ženský stromy. Území žab skončilo, měl jsem hlad a napadlo mě, že když jsem jeden z nejmenších lidí, bude taky správný, když budu jíst nejmenší zvířata, ale tihle mravenci byli zlí. Pobodali mi vnitřek pusy i hrdlo opravdu bolestivě a já myslel na kloktání dehtu a že to bylo proti tomuhle útoku nic. Octl jsem se na místě, o kterém mi kdysi vykládal Cimbura, anebo se mi o něm, kvůli mravenčímu jedu, zdálo, a to místo pro mě nemělo žádnou milosrdnost. Tvář Čechie jsem většinou na vyobrazeních a ve svejch představách viděl jako líbeznou, ale masky ženský tváře, vyřezaný do tvrdýho dřeva stromů, chtěly nahnat strach a dařilo se jim to. Válečná maska byla na stromech vyřezaná tak v mý vejšce. Možná že starý lidi, který sem Čechii vyřezali, taky nebyli moc vzrostlý. Když jsem na první z tváří narazil, se zaječením jsem se svalil a na zadku ucejtil bolestivý píchnutí. Nebyl to mravenčí útočník, byl to prastarej hrot šípu, zbraně bojovejch jednotek pronárodů, o tom bylo v Katolické dějepravě, v kapitole o chlapci Šebestiánovi. Kdybych dupal do kopřiv a houští, uslyšel bych praskat zpuchřelý štíty dávnejch nájezdníků, který tu Čechie ve svým háji pomátla. Ohlíd jsem se na zlou tvář tý, která měla konejšit, a vyrazil z Čechiinýho háje, střeženýho maličkejma válečníkama. Bál jsem se, že se odtamtud nedostanu a budu se tam motat pořád dokola a pak padnu a zemřu, ale šlo to. Čechie poznala, že jsem přece jen její voják. Vodní cestu, kterou jsem si vyhlíd, jsem ale ztratil. Proto jsem se dostal k vesnicím.

Chalupy v dobytým území vypadaly, že umíraj. Tečkovaný od střel, popálený. Osamocená postřelená chalupa na kraji lesa vypadá jak poraněná kráva. Zapomněl jsem, jestli cedule se jménama vesnic prostříleli povstalci, aby nám nahnali strach, nebo jestli jsme do nich ze stejnýho důvodu pálili my.

Vesnice byla vždycky hluk, žila ve zmatku kejhavejch hus a batolivejch kačen a v hádanicích slepic a houserů. Tady nic neznělo, ani kopyto neklaplo. Nebyli tu psi ani kočky.

Psanci mluvili o nějakejch kontrolních stanovištích, ze kterejch naťáci a Rusáci kontrolujou všechno živý, co zbylo. Já na žádný takový stanoviště nenarazil, a tak nevim, jestli kluci kecali.

Do vesnic jsem vcházel oklikama od pole nebo lesem.

Už u tý první vsi se se mnou všechno zhouplo. Vždyť jsem šel po trase Skryje, Bataj, Tomašín, Luka, Ctiradův Důl. Nemusel jsem šahat pod bundu pro svý mapy. Tudy se valil řetězec našich tanků. Neni možný, aby práci naší kolony někdo nepřežil. Někde v těch sklípcích, kůlnách, v chodbách pod chalupama musej bejt lidi. Kdyby mě čapli některý, co zažili náš útok a třeba mě i viděli, jak pelášim s hlášením nebo tak něco, to by nebylo dobrý. Ale nikdo nikde nebyl. Byl jsem ve střehu. Větřil jsem i ve spaní. Nikde jsem necejtil ani jídlo, ani kouř.

Trosky ohořely už dávno. Leckde byly i věci, ale jen rozbitý nádobí, roztřískaný gauče, svinstvo, suť, hadry, odpad. Vypadalo to, že věci taky někdo pobral. Ženský s Hankou tehdy v poli nic nenesly.

Vzal jsem různý hadry a na noc si na kraji lesa udělal hadrovej pelech. Hadrovej pelech jsem nosil na zádech. Noci byly studený. Chtěl jsem k Jošovi. A přiznám se, úplně dobře mi nebylo. Proto jsem jednou večer pil ten chlast. Mluvil jsem s cigošema. Pozdějc jsem slyšel o ženskejch a viděl chlapy, jak jedí chlapa. To všechno v dobytým území. Ach jo.

Večer jsem došel ke škole. K tý, kde jsme potkali joší Bulhary s mořskou holkou. Odtud nás vedli přímo na Siřem. Ve třídě se ještě musej válet listy vytrhaný kapitánem Jegorovem.

Sedl jsem si na práh školy pod čmáračským nápisem, co kapitána Jegorova tolik naštval. Brečet jsem začal hned, jak soumrak zahalil sochu patrona český země Václava, včetně nápisu.

Uvažoval jsem, kdy už to mý zasraný dětství skončí a jaký to bude potom. Hnusily se mi všechny mý vlastní geny. Odzátkoval jsem Dýhovu čutoru, řekl: Počítám, že už ste v légii, chlapi! a dal se do pití. Dlouho jsem myslel na kluky z domova Domova a pak jsem si zas všim, že sedim ubulenej na válečný silnici, kde nic nejezdí a kolem mě je Kupeckej les, a že se teda musim stát osamoceným banditou v kraji smrti, kterou jsem tu ze všech sil pomáhal krmit lidma. Snažím se vyprázdnit čutoru rychlostí, se kterou se soumrak mění v černočernou tmu tmoucí a strašně do tý tmy nadávám, a asi protože hledám bakelity, tak ze sebe vyrážim všechny slova jejich řeči, který znám, a mý nadávky a proklínání se podobají řevu z dlouhokošilácký ložnice, když se malí báli, a muselo se stát, že jsem mezi všema těma dylinama a degešáckejma slovama zamlel cigošsky něco pohádkovýho, protože jak si mám jinak vysvětlit, že jsem najednou v cigošský chajdě?

Je to Jošova chajda. Je velká a plná hadrů a střepů všude po zemi, rozbitejch věcí, nahnilý slámy. Nikdo tu není.

Tak já Jošákovo údolí našel, a oni jsou fuč! říkám si a nejdřív šahám do rozlehlýho ohniště, kde je pár očazenejch konzerv a spousta drobnejch kostí a taky halda bílýho popele a ten je úplně studenej. Vyskočim a skáču a hmatám taky za trámama a jo! Maj jí tu. Ale je pomalovaná, má černý vlasy a celá je tmavá, ta jejich Čechie. Nechám ji za trámem, tuhle já nosit nemůžu. Jdu ven a vidim, že z lesa ke mně jde Chata, a zježej se mi vlasy, protože tohle je Chata a není to Chata.

A Chaťák říká: Co chceš?

Já tě našel! říkám a chci k němu jít, ale nejde to.

Chato, chtěl bych bejt s váma. Můžu jít s váma?

To teda těžko! říká Chata.

Dýha říkal, že chcete vosvobodit bakelity… ééé… svý bráchy, co sou zajatý!

No jo, to se nám právě ale nepovedlo, říká.

Hele, Chato, říkám mu. Já tu bloudim. Můžu bejt s váma?

Ty seš vůl, Iljo, ušklíbne se Chata.

A teď vedle něj stojí starej Još a já cejtim, že k němu taky nemůžu. Još říká: Ty chceš bejt s náma, protože s cikánama nikdo neválčí, viď?

No jo!

A Jošák říká: Ale zabít nás můžou stejně, ne?

To jo.

Tak vidíš! říká Jošák.

Říkal sem ti, že se nám to nepovedlo. Vodvíst bráchy, říká Chata teďka už dost netrpělivě.

Jsem teda dočista ztracenej, napadá mě. Još je starej a kůži na obličeji má zkrabatělou jak krokodýli v Katolický dějepravě, tušim, že on se mi smát nebude, a zeptám se:

A můžu bejt pořád a nafurt sám?

To teda nemůžeš, řekne Jošák.

Aha. A co mám dělat?

Hele, my už musíme, říká Chata. Bráchové čekaj!

Zmizli, nejsou tu, akorát slyšim, jak se Chata směje a říká: Prej že pude s náma… ha ha ha!

Zase sedím před školou a zkoušim zašpuntovat čutoru, povede se mi to, padám dozadu, ale protože na zádech nosim pelech z hadrů, nasbíranejch po chalupách, padnu do měkkýho a hned spim.

A tak mě ráno, spícího, stočenýho jak pes, s vyplazeným, žíznícím jazykem, našel i Peter, šéf kulometnogo gazika a taky komisař vodního díla.

Pokop po mně nohou, já vyjek a z jeho uniformy i prapodivný ruštiny se dozvěděl, že je z armádního sboru Maďarské lidové republiky a jestli znám cestu k Malýmu šéfovi?

Brzo pochopim, že Peter je bláznivej. On mě zas považuje za pitomýho vesnickýho chlapce. Dobře si rozumíme. Klidně mě posadí do gaziku a dá mi i jídlo a vodu a povídáme si. Seberu ze zadního sedadla jeho poloautomatickou pušku, jen se zasměje a ukazuje, ať dám bacha, že je to nabitý. Projevim zájem o dva kulomety, který má v gaziku nainstalovaný vzadu, tak mi je předvádí, a podobně se chlubí i těma, co má vpředu. Chci prozkoumat i jeho nagan a dýku, tak mi vobojí pučí a já se šťastně směju, protože tak se asi má smát vesnický pitoma, který je navíc pouhý chlapec, a já jsem teď opravdu moc šťastnej, protože tenhle mě nevychovává ani necvičí ani nevyslýchá, a kdyby s tim náhodou začal, tak mi dává příležitost sejmout ho, a to nejmíň stokrát za minutu.

Peter se mě vyptává, co dělám v pásmu vodního díla. Říkám, že jsem přišel z lesa.

On chápavě kývne a říká, že právě kvůli takovým ho sovětské velení jmenovalo komisařem, jezdil a sbíral zbylé lidi, protože tady v kraji lesní i vesnický život skončil. Teď ale hledá Malého šéfa. Tady už jinak lidé nejsou. Už jsou evakuovaný.

Povídám, že jsem si všiml, že vesnice jsou opuštěný a vůbec divný.

Ano, kývne Peter, ve zdejším kraji se totiž uskuteční dávný sen československého lidu, vznikne zde moře. Vznikne zde České moře jako dar sovětského lidu lidu Československa.

Aha, řeknu.

Bude tady takový druhý středoevropský Balaton, právě proto hlavní inženýrské práce vykonávají zkušení maďarští soudruzi – vnitrozemci, povídá Peter a já nechápu, co to mele, tak se ho zeptám, kam se poděli všichni lidi.

Většina obyvatelstva je již evakuována, povídá Peter, já nevim, co to je, ale zní to blbě.

Tady se to všechno zatopí, pokračuje Peter a mávne rukou a v tom mávnutí nad siřemským krajem maj asi bejt obsažený pustý vesnice, co zbyly po bitvách.

Pak Peter mluví o ženských. Nevykládá o zbídačelejch ženskejch, co se plahočej po polích, ale líčí nádherný ženy na koních. Říká, že se domnívá, že jezdkyně patří ke kontingentu Malého šéfa. Mluví o ženách, které jeho kulometnyj gazik přeskakovaly na koních, vranících, bělouších i strakáčích. Nemohl s žádnou z žen navázat kontakt, ujely mu. Domnívá se, že musí Malého šéfa informovat o vodním díle. Domnívá se, že Malý šéf se se svým kontingentem zdržuje v nepřístupných oblastech. Rád by, pokud jsem místní, abych ho k Malému šéfovi zavedl.

Nechápu, o čem mluví, ale chci mu udělat radost, když už mě našel, a tak kejvu.

Ty, Ilja, povídá, najdi Malýho šéfa!

Sedíme teď s Peterem u sochy ozbrojenýho českýho patrona, ve vesnici, kde byli některý chlapi asi pobitý a ženský utekly do lesa a zbytek lidí byl evakuovanej, ať už to znamená cokoli, a Peter mi připadá jako nejbláznivější voják, kterýho jsem potkal. On je totiž šťastnej. Je posedlej hledáním Malýho šéfa, o kterým já nic nevim. Peter říká, že mu připadá, jako bych spadl z nebe přímo na jeho žádost! Spolu se proplížíme všema armádama do nepřístupnejch oblastí a najdeme Malýho šéfa, plánuje.

Kejvu. Potom šlo všechno tak rychle, že jsem ani neměl čas litovat krátký doby našeho spojenectví.

Vykládám mu, že jsem v Kupeckým lese párkrát uviděl otisk koňskýho kopyta a jednou z houští zaslechl ženský smích, a Peter má velikou radost.

Lelkujem tam a povídáme si, přeložim pro něj do ruštiny nápis Nedej zahynouti nám ni budoucím, kterej je součástí sochy ozbrojence starýho typu, a povídám, že brzo z celejch Čech zbyde asi jen jméno, což se přihodilo i mnohejm jinem pronárodům, o tom jsme se normálně učili. Peter se rozesměje a ujišťuje mě, že se hrozně mýlím, a pak vykládá takovou pohádku, že kdyby tu byly sestry, tak musí kloktat ne hrnek, ale kýbl dehtu.

Vykládá mi o Malým šéfovi, o kterým se zpravodajci jeho armádního sboru dozvěděli od zajatkyň.

Jde prý o zbrusu novou taktiku boje porobených národů proti sovětizaci. Jen podobným způsobem, horlil Peter, se mohou menší národy ubránit úplnému rozplynutí ve Východní říši!

Když vyprávění o Malým šéfovi prosáklo mezi oddíly, stoupl počet zběhů. Když české povstání rozdrtilo i jeho oddíl, rozhodl se Peter Malého šéfa najít a nabídnout mu své služby.

Poprvé o Malém šéfovi slyšel od jedné zajatkyně, řekl Peter. Dívka byla prý dokonce z místa, které jsem zmiňoval… Siřemanka! Jak vypadala? vyhrkl jsem.

Krásná, mladá a v teplákách, povídal Peter, jméno neví! Když svým vyprávěním o Malým šéfovi Siřemanka poblouznila ostatní zajatkyně, utekly s ní. Všechny ženy, které odmítly evakuaci, odešly do lesů.

Co jim řekla? ptám se.

Říkají tomu Proroctví o malých lidech, poučil mě Peter.

A spustil, a protože mi o proroctví vykládal maďarskou ruštinou, možná jsem úplně všechno nezachytil. Ale říkal asi tohle: Hrdinní čeští muži padli v bitvách s vojsky pěti armád vyslaných Východní říší a ženy byly opuštěné a plakaly. Šly a šly prašným polem, strašlivou cestou, napadány a zneuctívány nepřátelskými vojáky. Nebyl nikdo, kdo by se jich zastal. A tu ženy uviděly hrdinu, maličkého muže, který samojediný na provaze táhl ukořistěný nepřátelský tank. Užasly nad jeho silou a mužností. Zželelo se mu žen a odešel s nimi do lesů. Od té doby břicha vdov po hrdinných bojovnících i břicha dívek rostou a zakulacují se a mnohé z nich již brzy porodí malé bojovníky. Tak malé, že pro ně bude snadné proklouzávat mezi kontrolními stanovišti pěti armád a škodit nepříteli až do jeho úplného zničení. Žít budou v jeskyňkách a lesních úkrytech a nebude možné je vypátrat.

Peter se smál, koukal, co já na to.

Opravdu jsi o Malém šéfovi nikdy neslyšel? ptal se nevěřícně.

Tak dlouho putuje opuštěným krajem, že úplně propadl pohádkám, napadlo mě. Bylo jasný, o jaký příhodě to vypráví. Táhnout tank a skákat přes něj je ale rozdíl. Že Daga ukradly ženský, to možný je.

Peter se pořád smál. Těšil se, že český chlapec ho snadno dovede do nepřístupných oblastí Kupečáku. On byl zběh. On netušil, že prostor Siazu už železným prstencem svíraj armády nových Rusů. Kdybych mu to řekl, možná by mi potom nevykrvácel na rameni. Vždyť mi s nim bylo dobře! Chtěl jsem s nim táhnout dál. Taky mě napadlo, že další cesta bude bezpečnější v kulometným gaziku. Jenomže jsem se splet, jako už párkrát.

Peter spal v gaziku mezi kulomety, já s pelechem na zádech odešel za školní barák, nechtěl jsem bejt u silnice.

Někde v trávě mezi mrňavejma, nevzrostlejma jabloněma se stočim a usnu, a když zas otevřu oči, tak vzadu ve školním sadu vidim blikotat plamínky ohýnku, a protože mám výcvik, tak jsem ihned vzhůru a bez hlesu se k němu plížim.

A bohužel spatřim nejhrůznější obraz svýho života. Dva chlapi porcujou třetího, co leží na zemi.

Chlapi maj na klackách nabodlý kusy masa čerstvě vyřízlý z rozporcovanýho těla, z kterýho v trávě, po který kloužou odlesky ohně, vidím jen obrys. Nemluvěj ani rusky, ani česky, ale podobně. Já jim rozumim. Takhle někdy v noci brebentil Mikušinec nebo někdo.

Chlapi zrovna říkaj, že by k Mišovi sedla ještě butelka něčeho ostřejšího.

Pak jeden z chlapů nabere popel z ohníčku mezi dva prsty a rozhodí ho po temný trávě všudevá vůkol a říká: Děkujeme ti, strýčku Mišo!

A druhej udělá to samý a taky tomu chudákovi Mišovi, kterej se válí v trávě, ale taky mizí v jejich žaludcích, pěkně poděkuje.

A cpou se.

Možná mi zakručelo v břiše. Možná jsem se špatně pohnul. Možná měli výcvik.

Najednou jsou u mě a neozbrojenýho mě vlečou k ohýnku a pak jejich sevřeni povolí a já sedim v trávě, hned vedle toho, co zbejvá z Miši, a oni rusky říkaj, že jsem jen kluk!, a mohutně vydechujou, asi jak se mě lekli, a já slyšim, jak říkam: Tavárišči kanibáli, ja ne vkusnyj malčik, což má znamenat, ať mě nechaj bejt, že jim nebudu chutnat.

Jsou to velký chlapi a jsou v hadrech, myslim, že to, co maj na sobě, museli pobrat po vesnicích. Jsou otrhaný, zarostlý. Napadá mě, že v patách kovovejch armád novejch Rusů jdou tyhle lesní lidi, a ty český chlapy prostě žerou, no. To by v mý situaci napadlo každýho.

A jeden po mně hmátne a hned ve svý obrovský pracce drží mou čutoru a otevře ji a lokne si a já mám radost, že vypít ji bylo nad mé síly.

Jsem usazenej mezi oběma chlapama a ke svýmu údivu slyšim, jak mumlaj celkem přátelský věty, a teď jeden poklek k Mišovi, tomu, co z něj v trávě zbejvá, a vzduchem se mihne nůž a chlap mi podává klacek s nabodlým kusem masa. Čutoru mi už nedaj.

Sedim tam a mlčim, dobře si vzpomínám na vyprávění sestry Albrechty, totiž že nejhorší ďábelský černokněžníci, co pojídaj lidský maso, maj místo očí žlutý vlčí ohně, ďáblovy lampičky. Nemyslim, že v očích těch dvou žlutě žhnou jen záblesky ohně. Sedím, dívám se na kus masa, kterej se opejká v ohni, a vtom svět temnot kolem našeho ohýnku protne silný světlo a zběsilej řev motoru a je to Peter, který nás vypátral a teď mi jede na pomoc se vší silou a burácením kulometnýho gaziku.

Pár těch mrňavejch jablůněk asi pokácel, ale vmžiku je před náma a chlapi maj ruce nahoře, protože jim každýmu na prsa míří kulomet. Peter vyskočí a s orúžijem v ruce běží k nám a povykuje, zda jsem v pořádku, a já mlčim, protože v ostrým světle, který vydávaj světlomety kulometnýho gaziku, vidím v trávě velikou medvědí hlavu s vyceněnejma tesákama. Narazil jsem na další součást Socialistického cirkusu.

S oběma ukrajinskými medvědovody jsme se spřátelili. Vyslechli jsme vyprávění o strastiplné cestě Kupečákem i o osudu jejich medvědů. Některým se snad podařilo projít bojovými liniemi a jsou teď na svobodě, některým ne, pokývl Vasil, hlavní správce medvědince.

Tady Miša, pokývl Griška do trávy, už nemohl. Sám nás poprosil, ať ho neseme dál. Tolik se mu stýskalo po rodném lese.

Nyní se tedy stane námi, a když všechno dobře dopadne, doputujeme spolu zas do vlasti, dodal Vasil, pohladil si břicho a nabídl pečínku Peterovi.

Peter oba medvědáře hned verboval do gaziku. Ujistil je, že je jejich poslední šancí před zatopením kraje. Informoval je, že tady všude vznikne České moře, což já už věděl.

Určitě si myslel, že pokud se jeho bojový kontingent rozroste, bude to zajímavé i pro Malého šéfa. Také nám svěřil, že v případě napadení všechny čtyři kulomety sám obsluhovat nedokáže, to snad chápeme.

Ten starší, Vasil, se podrbal na hlavě a povídá, že teď se mu ulevilo, protože i když se do vesnic u asfaltky neodvážili, přece jen zjistili, že v nich vůbec nikdo není, a trochu je to znepokojilo. Takže přehrada tu bude, soudruhu, říkáš, ubezpečoval se medvědář.

Peter kýval.

A kde sou lidi? ptal se druhý medvědář.

Byli evakuováni do Sovětského svazu, povídal Peter.

Dálše Sibiri nepovezut, povídal zas ten starší, dál než na Sibiř je nepovezou, přeložil jsem si.

A pořádně jsem se nacpal medvědím masem. Bylo to moje první pořádný jídlo po dlouhý době.

Ale stejně jsem se těm dvoum pořád koukal po očích a světýlka, který jim v očích plály, mi připadaly silnější než jakýkoli odlesky řeřavejch uhlíků v našem kuchyňským ohni.

Nový den nás zase zastihl u sochy patrona české země. Peter se dostal s oběma Ukrajinci do sporu, domníval se, že celá ta kupa medvědího masa, uskladněná v prostorách gaziku, brání úplnému bojovému využití kulometu.

Ukrajinci tvrdili, že nejdůležitější ze všeho jsou zásoby jídla. Vůči opuštění Miši měli i citové výhrady. Petera nejspíš uspokojila víra, že Malýho šéfa najdeme co nevidět a že taková hromada medvědího masa v ženském táboře určitě vzbudí nadšení. Na tohle slyšel.

Ukrajinci se usadili k Peterovi, já jedinej jsem se vešel dozadu k Mišovi a už jsme svištěli podle mých pokynů po asfaltce v úseku Ctiradův Důl, Tomašín, Luka, Bataj… pryč od Siřemi a já skoro slyšel šplouchat moře, který tu bude, a snažil jsem se klimbat a moře pro mě vyvstávalo z představ, který živily mý vzpomínky na obrázky v Katolické dějepravě, a taky do nich vrzalo pomalovaný dřevo z boudy holky, kterou jsem viděl nahou, a představoval jsem si úžas Dýhy a Mikuše, až se vylížou z různejch ran a oděrek, kterýma jsou určitě posetý, a stanou na vrcholu Skalky a u jejich nohou se bude vlnit mořská hladina a nějakou bárku na cestu do légie už někde šlohnou, šikovný jsou dost… Ale klimbat a snít v gaziku nešlo, pro mě bylo nepochopitelný, že Peter před každou zatáčkou troubí, a občas to zakloktalo od hlavně jednoho z čelních kulometů, já myslel, že pálí po srnách, ale on pálil po zatáčkách, čímž podle mě zbytečně vybízel každýho nepřítele, aby nás ze zálohy pohodlně rozmašíroval, jenže Peter se domníval, že před námi takhle každý naopak zdrhne.

Brzy jsem pochopil, že o válčení Peter neví nic, a poprvé jsem s lítostí zavzpomínal na pelech na čelním tanku a také na bezhlesou souhru bojových pohybů příkazníka Kantariji a příkazníka Timoši, kteří jakkoli byli mistry v zabíjení, dokázali se před ním také uchránit. A mě taky.

Bohužel jsme často zastavovali ve vesnicích. Peter tvrdil, že hledá kouzelné ženy nebo stopy po nich. Já zastávky v rozstřílených vsích nenáviděl a vždycky jsem se nabízel k hlídání masa. Ukrajinci prolézali domy i půdy a kolny, a přestože se zpočátku usmívali a zjevně se na plenění těšili a vychloubali se, že náš kulometnyj gazik změní v proviantní vůz, tak se vraceli čím dál tím skleslejší a nevěřícně ukazovali prázdné ruce a říkali, že nemůžou najít ani šnečka… A pak Vasil, ten starší, říká: Tohle ale není tak hrozný, tyhle vaše český vesnice, spousta trávy je tu a kůry na stromech, to Sověti nepobrali, a Griša, ten druhej, říkal, že půda okolo ovocnejch stromů není zas až tak špatná a že se tu lidi měli nanejvejš dobře, protože z kopřiv, kapradí a vůbec plevele by se královsky uživili… Měli jsme delší přestávku, jedli jsme Mišu a Vasil mi říká, že to nebylo moc chytrý, když jsem se jim představil jako nechutný chlapec, on když je hlad, dodal Vasil, dá se sníst úplně každej. A já už teď vůbec nevěřil, že žlutý vlčí oči maj naši kamarádi jen díky ohňovejm zábleskům.

Jenže… čím dýl vyprávěli o strašlivým hladomoru, kterým byly jejich vesnice začleněný do Východní říše, a čím víc hrůz hladomoru popisovali, tím míň se mi je chtělo poslouchat. Vykládali, jak oddíly obklíčily hladovějící vesnice, kde se pak navzájem pojídali i lidi z vlastních rodin… Zavřít uši nejde a mně do nich zas někdo vykládá strašidelný pohádky… ukrejval jsem se před jejich žlutejma očima za hromadou medvědiny a nedával pozor na cestu, což byla veliká chyba… A umínil jsem si, že dál už s nima nebudu. K tomu došlo i bez mýho rozhodnutí. Akorát že jsem ještě nemohl tušit, že večer už od sebe budem tak daleko, jak je jenom možný.

Pak jsme projeli Ctiradovým Dolem a já bleskově pochopil, že Peter nejenže neumí válčit, on ani řídit neumí, jede omylem zpátky… Celou dobu si myslím, že jedeme pryč od Siřemi, ale není to tak… zdvihnu hlavu, vidím, co je za zatáčkou, a křičim.
