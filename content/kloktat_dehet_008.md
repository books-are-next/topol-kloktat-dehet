---
title: ''
contentType: prose
---

## 3\. Sestry. Tartas. Venku je ticho.  
To on sám!

  

Běžel jsem po schodech, málem jsem do vojáka vrazil. Měl pušku. Přilbu neměl.

Co tu běháš? vykřikl. Prolít jsem kolem něj jak krysa, vběhl jsem do jídelny třídy a skrčil se za dveřmi, ani vousky by mi nekoukaly, ani krysí ocas… V jídelně třídě stály sestra Zdislava a Albrechta, Eulálie a Emiliána a sestra Dolores taky, v rukou měly uzlíky a byly v cestovních pláštích, okolo nich stáli vojáci nebo policajti z komunistickýho povstání a jeden komunista říkal: Každá jen pět kilo, řek sem! Sestry postávaly v houfku, vypadaly jako slepice na obrázku v učebnici českého jazyka, stály tam jak špatní žáci, když neznají úlohu. Pak jedna ze sester řekla: Ano, pane, a ten komunista řekl: Už není pánů, a zasmál se, a pak komunisti strkali do sester pažbama pušek a jeden z nich vykřikl: Řadit se! A hnuli se, prošli dveřmi od jídelny třídy na chodbu, já se choulil za dveřmi, sestry mě neviděly, ani sestra Dolores, ta šla poslední, pak už jsem ji nikdy neviděl. Sestra Eulálie se náhle rozeběhla ke dveřím naší ložnice menších hochů a komunista ji zas zahnal do houfu.

Po celém domově bylo ticho, všichni chlapci se asi tvářili, že spěj, že využívají polední klid k hlubokému spánku, a komunisti vedli hlouček sester ze schodů a sestra Zdislava se chytla zábradlí a říkala: Co s nimi bude? a jeden komunista řekl: No tak, a odtrhl ji od zábradlí, pak dole práskly dveře, jak sestry s komunisty vyšly před vrata Domova. Kam je vedou? nevěděl jsem, a vtom se rozletěly dveře pracovny sestry Leontýny a ona z nich vypadla, neměla na sobě tmavý plášť, ten letěl vzduchem, komunista ho na ni hodil z pracovny, sestra Leontýna upadla na podlahu, měla na sobě jen legrační bílou košili, a kdybych neviděl její hlavu, mohl bych si myslet, že tam upadl nějaký velký dlouhokošiláč… Poprvé jsem viděl vlasy sestry Leontýny, měla je šedivé, připláclé k hlavě, pomalu vstala a pořád si na ty vlasy jednou rukou sahala. Z pracovny vyšli dva komunisti, neměli pušky, jen pistole, a ten co hodil plášť, měl pistoli v ruce. Řekl: Mělas rači rodit děti, krávo. Sestra Leontýna už stála, cestovní plášť přitištěný k tělu, omotala ho okolo sebe, dívala se na komunisty, musela zaklonit hlavu, jako Dýha, když mluvil k ní, řekla: Bůh vás vidí… Ale no jo, ty stará modlilko, řekl ten s pistolí v ruce. Hybaj! vykřikl ten druhý a strčil do sestry Leontýny, až málem zase upadla, postrčil ji chodbou. Pak už šla sestra Leontýna sama, komunisti šli za ní, já ani nečekal, až prásknou dveře, krysími skoky jsem letěl k oknu, venku svítilo slunce, pět sester stálo na sněhu v cestovních pláštích, komunisti stáli kolem nich, sestra Leontýna vyšla z domova Domova a houfek sester se kolem ní zavlnil. Přijelo k nim auto a sestry jedna po druhé, sestra Eulálie, Zdislava, Dolores, Albrechta, Emiliána a Leontýna, lezly na korbu nákladního auta, komunisti se smáli, strkali do nich, určitě sestře Dolores šahali na kozy, proto se tolik smáli. Nákladní auto pomalu odjíždělo, komunisti se za ním seřadili do dvou řad jako my chlapci, když jdeme do kostela, a šli. Zaslechl jsem za sebou na chodbě šum, hlasy, z ložnice vylézali dlouhokošiláči, jeden za druhým, měli pusy dokořán, seshora jsem slyšel dupot… to k oknu běželi chlapci z druhé ložnice. Vmžiku mě obklopili, a tak se u okna cpali a strkali, že mě odstrčili, ale ještě jsem viděl, jak nám sestry mávají, zahlédl jsem je, šest sester zdvihalo ruce, mávaly na nás a pak auto zrychlilo, jely ze svahu.

Někdo řekl: Kam je vezou? Někdo jiný mu odpověděl: Nevim.

A jeden dlouhokošiláč se rozbulel, u okna byla zima a možná mu někdo šlápnul na nohu.

Šel jsem za Vopičákem, říct mu, co se stalo.

A pak v celém domově nastal tartas.

Vopičák se dral z postele, divil se, že polední klid je plný rámusu a řevu, on měl přes postel síť. Já ho ven nepustil. Šel jsem se podívat, co se děje. Vopičák na mě civěl skrz síť. Vrátil jsem se a dal mu chleba. Celej kus, co zbyl. Chtěl víc.

Já říkám: Moh bych taky jít do légie. Kluci mě chtěj. Tak si dej bacha!

A šel jsem mezi ostatní.

Tartas vypuknul na patrech i v jídelně třídě, a sotva jsem vypad z ložnice, slyšel jsem do všeho toho rámusu, kdy hoši povykovali a řvali a chechtali se a běhali po chodbách, slyšel jsem buch! buch! a to bylo zezdola. A když jsem sešel dolů, viděl jsem, že trenýrkáři popadli velkou lavici a bili s ní do dveří od kuchyně buch! buch!, dveře od kuchyně se rozlítly a trenýrkáři vtrhli s chechotem a řevem dovnitř. Za nima se tam drali malí dlouhokošiláci, lezli přes lavici a já ji přeskočil a vpad jsem do kuchyně a lekl jsem se, že sněží… trenýrkáři po sobě házeli pytlíky s moukou a byli v obličeji zabílení a taky otevřeli všechny skříně a skříňky, co nebyly na klíč. Nejdřív jsme žrali karamely, kdo moh, nacpal si karamely do pusy a žvejkal, to bylo každýmu jedno, že si úplně zkazí zuby. Karamel bylo málo, cpali jsme se tam v houfu a chumlu okurkama, tam byly obrovské sklenice plné okurek, jedna sklenice vypadla ze skříně a rozbila se, a tak jsme okurky s řehotem a chechtáním lovili po podlaze, klouzaly z rukou, a kdo chtěl, tak si nacpal do pusy máslo, tam ho byla hromada v kostkách. Pak Karel vyhlásil: A kdo chce teď chleba? a velkým kuchyňským nožem řezal do pecnů a rozdával chleba každému, kdo se hlásil. Ve skříni jsme našli spoustu sklenic s marmeládou a taky povidla a každý měl obličej ulepený od slad­kostí a vyměňovali jsme si mezi sebou chleba a okurky a marmeládu a pak Karel zavolal: Posbírejte sklo, kurva!, protože některý mrňousové svou sklenici s marmeládou upustili, a ta se rozbila o podlahu a sklo ulepené od sladkostí tu leželo v tříšti se sklem od okurek, mrňousové se po kotníky brodili v mouce a chechtali se, hráli na babu a matlali si navzájem po obličejích máslo, nakonec někdo vykopl nebo vyrazil dveře komory, byly tam nudný věci, rejžáky, kýble a hadry a krabice plné dehtového mýdla… a to bylo řevu. Kluci rozkopali mýdlo všude po kuchyni i po chodbě, hráli s kostkama mýdla fotbal, nakopali je do rohů… V kuchyni byl velký buben na praní špinavého prádla a jeden mrňous si do něj vlez, ostatní ho roztočili, chechtali se kolem bubnu, všichni se chtěli roztočit. Vzali necky, ve kterých jsme se myli, a jeden si do nich vlez a ostatní ho tahali po podlaze. Starší hoši našli velké štangle salámu, krájeli ho na kousky a salám dostal každý, kdo chtěl, dlouhokošiláči nechali buben i necky a žebronili o salám… a pak jsme po sobě kousky salámu házeli, protože už ho nikdo nemohl jíst.

Kus salámu a kus chleba jsem strčil do kapsy.

Vyšel jsem na chodbu, tam byl jediný dlouhokošiláč, seděl na převržené lavici, držel se za břicho a fňukal.

Co je ti? říkám.

Au, jen se na té lavici schoulil.

Nesmíš jíst sklo! říkám. Ale to už jsem stál před dveřmi Domova a pak jsem vzal za kliku a dveře se otevřely.

Sněžilo. Ve sněhu byly stopy sester a komunistů a taky hluboké stopy od auta.

Pořád sněžilo a stopy vypadaly, jako bychom do nich sypali mouku.

Díval jsem se. Svah se táhl do dálky. Tam byla vesnice. Udělal jsem krok a ještě jeden a byl jsem venku.

Bylo ticho, rámus a tartas utich, otočil jsem se a viděl, že ve dveřích stojí i ostatní.

První šel ven Karel a pak Páta a za chvíli byli venku i mrňousové ulepení od marmelády s moukou ve vlasech a někteří ani neměli boty, vylezli z postelí bosí nebo v ponožkách, teď stáli na sněhu a vtom Páta zařval: Jupí! a vyskočil do vzduchu, a pak začali řvát a poskakovat všichni a sníh před Domovem byl najednou plný ťápot a stop, jak jsme tam pobíhali, koulovali se a pronásledovali se ve sněhu… A pak jsme toho nechali, venku bylo ticho obrovské jak plachta, takové ticho nebylo v Domově nikdy, tam byl vždycky slyšet nějaký hovor, křik, dupot nebo alespoň zakašlání… Bylo ticho a nikdo se nesmál, jeden po druhém jsme se otočili a šli dovnitř do domova a ten poslední zavřel dveře.

Já šel za Vopičákem.

Šel jsem po schodišti. Ze stěn na chodbách kluci posráželi svaté malby a v jídelně se válely převržené stoly, ale ticho bylo pořád. Dveře pracovny sestry Leontýny byly pootevřené. Dveře do dlouhokošilácký ložnice taky. A Vopičák v posteli nebyl.

To se ještě nikdy nestalo.

Síť byla stržená, to on sám nemohl udělat.

Martina ani Šklíbu jsem v tom tartasu dole nezahlíd.

Ticho v patře bylo plný mýho dechu. Šel jsem na chodbu, strčil jsem do pootevřených dveří pracovny sestry Leontýny a povídám: Kde ste, zmrdi?

V pracovně se válely papíry a klekátko leželo převržený. Světlo do pracovny dopadalo jen škvírou mezi roletami. V šeru tu stály sestry. A nejmilejší, nejkrásnější sestra Dolores šla ke mně a zdvihla ruce… tak jsem taky zdvihl ruce… a vtom nastal strašlivý tartas a řev, smích a chechot a já najednou viděl: kluci z Domova skáčou kolem mě a řvou: Íá, íá, blbec Iljá!

Oblíkli si šaty, co tam sebrali, čepečky sester navlíkli na holý hlavy, měli na sobě i černý pláště. V jejich řevu jsem slyšel i brekot a kníkání, a to byl Vopičák, volal mě na pomoc. Přivázali ho k posteli, na hlavu mu narvali čepeček, chtěl ho strhnout, a tak sám sebe dusil, brečel, z nosu mu tekly smrky. Hned jsem mu rukávem utřel slzy i sliny a Vopičák vyhek a mně na tvář dopadl obrovský smrkanec, kluci teď řvali smíchy, odvazoval jsem Vopičáka, prsty se mi třásly a vtom jsem dostal ránu do hlavy, to mě bacil Šklíba a křičel: Hlídej si sám debila, debile… A ještě někdo další mě bacil, pořád do mě bušili. Mě to moc nebolelo, štvalo mě, že se to děje pořád.

Dveře se rozlítly a vešel Karel a Mikušinec a Karel řekl: Je tu Ilja? a dlouhokošiláci ztichli a různě ze mě popadali a Karel řekl: Hnedka sundejte ty hadry, buzeranti!

Dlouhokošiláci se začali svlíkat, teď se styděli. A Karel na ně zadupal: Vypadněte, kšá! a oni utekli.

Konečně jsem Vopičáka rozvázal. Hned mě chyt za krk a nechtěl se pustit. Radoval se, že jsem ho našel.

Karel stál nad náma a řekl: Až s nim budeš hotovej, tak přiď do sklepa, jo? Máme poradu, jo? Pak s Mikušincem odešli.

Bylo mi jasný, že Vopičáka sám neunesu, a Karlovi ani Mikušincovi jsem říkat nechtěl. Jim všem z něj bylo na blití.

Vzal jsem prostěradlo a přivázal ho za nohu k posteli. To on ne­rozváže.

A já si usmyslel: Dole vezmu necky. V těch ho všude dostrkám. Až mě ve sklepě Dýha a vostatní vyzvou, ať s nima jdu do cizinecký légie, řeknu, že Vopičáka můžem klidně strkat v neckách! Může s náma. Ale hned jsem si uvědomil, že všude kolem Domova je spousta sněhu. S neckama neprojdem. Budem tu muset žít. Kluci půjdou do légie. Jak tu budem žít?

Chtěl jsem, aby tu zas byly sestry a já si mohl lehnout k Vopičákovi a usnout.

A du! říkám mu. Sotva jsem se hnul, začal kníkat. Byl přivázanej pevně.

Dal jsem mu všechen salám a chleba.

Měl radost, to je jasný.

Šel jsem pro necky, ale na schodech jsem potkal Karla a Mikušince. Če­kali na mě. Tak jsem musel do sklepa.

V kuchyni větší dlouhokošiláci zametali sklo a mrňousové blbli kolem pracího bubnu, koukal jsem po neckách… dva dlouhokošiláci v nich zrovna táhli třetího.

Pak jsme šli šerem sklepa a už v ohybu chodby jsem viděl plápolat svíčky a to bylo v Domově zakázáno co nejpřísněji. Před mříží samotky seděli na bobku nebo postávali trenýrkáři s cigaretama. Dýha stál, opíral se o mříž.

Když se někdo z kluků pohnul, pohnul se i jeho stín na zdi.

To ste sebrali z kuchyně, ty svíčky? zeptal jsem se Karla.

Jo, pokejv.

Prošli jsme šerem, čvachtli do studený sklepní vody, řada stojících i sedících kluků se společně s plamínkama svíček vlnila, jak nám dělali cestu, stáli jsme teď před Dýhou, mezi Dýhou a mnou byla mříž samotky.

Dýha mříží protáhl ruku a chytil mě za ucho.

Ty vole! řekl. Tys nesplnil rozkaz, prskl mi do obličeje.

Chtěl jsem uhnout, to ale kvůli uchu nebylo možný.

Šel sem pro cigára, říkám. Ale přišli tamti!

Mý rozkazy platěj, řekl Dýha a tak prudce mě zatáh za ucho, že mi praštil hlavou o mříž. Pak mě pustil.

Čí rozkazy jako? řekl Chata, postavil se vedle mě, o hlavu větší prodloužil můj stín a povídá Dýhovi: Na tvý rozkazy sere pes, komunisto sklepní, vole!

A spousta kluků se začala smát.

Sme Psanci, řekl Karel. Řekli sme si, že dem do légie. Ale některý z vás, chlapi, se teďka chtěj dát ke komunistům. Co teda uděláme?

Všichni začali mluvit o překot a dohadovat se: Kde sou sestry? Kam je vezli? Přídou ještě? Co uděláme my? a Dýhu nikdo neposlouchal. To bylo dobře.

Pak Chata povídá, ať se seberem a jdem do vesnice, a některý tam jít chtěli a některý ne… Jak kluci vstávali, rozhazovali rukama a zase si sedali, stíny na zdi se proplejtaly a klouzaly jeden do druhýho. Všechny překřičel Dýha.

Poslouchejte, chlapi, řekl Dýha. Držte huby, říkám vám, do pár dnů je tu muj otec a ten to tu zvorganizuje. Teď hlavně najděte klíč vod samotky, ať můžu ven. To muj táta zvorganizoval povstání komunistů.

Tvuj fotr, jo? Dyť je tvuj fotr pořád zavřenej! No ne? Karel se smál. Chechtal se a ukazoval na Dýhu, kterej teď vztekle lítal po sa­motce sem a tam.

Aspoň neni mrtvej, zařval Dýha na Karla, viď? Aspoň neprdí do hlíny, že jo?

Ty drž hubu, řekl Karel a naklonil se k mříži. Ty seš zavřenej!

A ty seš psychouš, řekl Dýha a strkal obličej k mříži, takže byl jen kousek od Karlova obličeje.

Šklebili se na sebe, taky po sobě flusali a Karel mlátil nožem do mříží, aby to pořádně rachotilo, a pak prostrčil ruku mříží a natahoval se na špičky a kuchyňským nožem bodal a sekal po Dýhovi, ale ten se svalil daleko od něj a teď se zas chechtal on.

Nechte toho, chlapi, řekl Chata. Sem pro, aby se šlo do vesnice!

Hahá, zavolal zas Dýha. Di do vesnice, bakelite, už ti stavěj slavobránu! Di, cigoši, a dones ňákou slepici!

Kluci se začali smát a chechtat a i já se usmíval i Chata se smál, Karel si sednul a jiný kluci vstali a stíny na zdech sklepa se rozvlnily.

Nevěděl jsem, jestli se dát ke komunistům, nebo jít do légie. Napadlo mě, že s Vopičákem nejdřív potřebujeme ty necky. Teprv pak se uvidí, ke komu se dáme.

A vtom jsem slyšel vrum, vrum, zvuky, jako když se pere prádlo. Pustili buben! vykřik někdo a Mikušinec řekl: Dýho, vem si na povel malý haranty, ty dělaj bordel… A zas jsme se začali všichni chechtat a prací buben nad náma dělal vrum, vrum… až se strop sklepa třás, to asi mrňousové strčili kabel do zásuvky a neuměj to vypnout, a Dýha zařval: Prací roto, na muj povel per! a všichni jsme se smáli a pak Páta zařval: A posraný trenky na muj povel… a všichni jsme zařvali: Per! a chechtali jsme se, padali jsme smíchy. Vrum, vrum, buben nad náma se třás všema kovovýma součástkama, ze stropu sklepa se odchlípávala omítka, padala nám do vlasů, vtom do sklepa někdo vběh… dlouhokošiláci! Křičeli a cákali ve sklepní vodě, doběh k nám Šklíba úplně bez dechu a ksichtík měl staženej, a když mě viděl, tak si dal ruce přes hlavu.

Bránil si hlavu. Hned jak jsem ho viděl, napadlo mě, co udělali Vopičákovi, strašný zvuky hýbaly stropem sklepa… vrum, vrum… rozběhl jsem se chodbou, letěl jsem po schodech, a čím jsem byl výš, tím bylo to vrum, vrum hlasitější. Vběhl jsem do kuchyně a vytrhl kabel ze zdi, bylo to vysoko, ale já vyskočil a dopad jsem na zem, byla tam rozbitá židle, proto nedosáhli, že pod nima lupla. Zvuk přestal, ale buben se pořád otáčel, stál tam Martin, měl krev na rukou, jak se snažil buben zastavit, plech ho podrásal. Zakopl jsem o prostěradlo, leželo na zemi. Aha! V tom Vopičáka nesli!

Buben se pořád točil. S Martinem jsme ho zastavili. Odklopil jsem plechový víko. Vytáhnul jsem ho. Já ho nikdy neunes, ale teď jsem ho sám vytáh. Byl zticha. Sám jsem ho nes do schodů. Hlava mu bimbala, měl zmačkanej obličejík.

V bubnu ho pocákaly jeho slinty i sračky. To měl všude po sobě. Vlekl jsem Vopičáka po schodech do našeho patra. Musel jsem si odpočinout. Opřel jsem ho o rám okna naproti jídelně třídě. Potichu kníkal. Držel jsem ho.

Slyšel jsem pleskot nohou a dusot bot, to se hoši sbíhali. Tisk jsem tvář na Vopičákovu tvář, nic mi nevadilo, že je poblitej, a nikdy mi ani nevadily jeho slinty, my byli pořád spolu… Byl těžkej, on chtěl asi chodit, nohy se mu třásly, kopal a házel sebou, a já se taky třás a Vopičák žuchnul do okna, praštil kolenama do skla, sunul kolena před sebou, dral se ode mě, klouzal… Odstrčil mě a teď se převážil a vrazil do okna hlavou, já ho chyt za nohy, ale on po mně kop!, a to už prolít sklem, padal, jednou dvakrát se ve vzduchu otočil a žuchnul dolu, padl zády na sníh, kolem něj se sypalo sklo.

Tý jo! řekl Páta, stál vedle mě.

Ilja to neudělal, Vopičák vypad sám, já to viděl, řekl udejchanej Karel.

To on sám! vykřik někdo, kdo právě přiběh ze sklepa.

Jasně, řekl Páta, já to taky viděl.

Kluků tam teď bylo plno. Koukali jsme z okna na ležícího Vopi­čáka. Nehýbal se.

Šel jsem dolů. V kuchyni jsem hledal ubrus nebo tak něco, že to dám přes Vopičáka. Ale začalo mi to bejt jedno, když je mrtvej. Stejně jsem nic nenašel.

Teprv teď mě začala bolet hlava od tý mříže. Jak mě Dýha čap za ucho. Kdybych měl hlavu měkkou jako okurku a ta mříž by byla z nožů, nakrájí mi hlavu jako salám. Takový mi teď v hlavě uvízly představy. Já je nechtěl, ale bohužel se ukazovaly pořád. Seděl jsem u bubnu. Nevěděl jsem, jestli krev na bubnu je z Martinových prstů, anebo z Vopičáka.

Vešli Chata a Mikušinec a Karel. Stoupli si v kuchyni a koukaj. Jsme stejně vystříhaný. Mikušinec je nazrzlej. Trenýrkáři si z něj dělaj srandu, že má špinavou hlavu. Karel a Chata jsou největší. Dýha je silnej. Karel je větší než Chata.

Hele, napi se, povídá Karel. Seš Psanec. A rozhodli sme, že dem do légie, povídá Karel.

Podává mi malou hnědou láhev.

Nebo mi to dej, povídá Chata.

Ať se napije, řekl Karel. Von je v šoku.

Jsem rád, že jsem taky Psanec. To je důležitý. Chata se natáhne, aby mi láhev vzal, tak se napiju. Zvedne se mi žaludek. Tak hnusný jako mejdlová voda to ale neni. Hnusná lepkavá chuť mi přilepí rty na hrdlo láhve. Piju pořád.

Budeš blejt, říká mi Chata.

Trochu se mi chce blejt, ale taky se musim smát. Já tu byl před nima. Celý roky. Kluci toho spoustu vědí. O tom jak zdrhat.

Vědí toho spoustu o Kupečáku. Ale já tu byl, když byl domov Domov barákem šlachty. Zas se směju.

Dopiju a hážu prázdnou láhev na podlahu. Někdo otevře dveře. Je to Páta. Poďte, říká.

A jdem, legračně padám. Karel mě táhne za rameno. U kuchyně je na podlaze krev. Chci hochům říct, že to je krev z dlouhokošiláků, který bosí lovili okurky v skleněný tříšti, ale nemůžu mluvit, protože mi padá jazyk.
